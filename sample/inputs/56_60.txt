
Rozdział 3 
FUNKCJE KIEROWNICZE I PODMIOTY KOLEGIALNE NA UNIWERSYTECIE 

§ 56 
Rodzaje funkcji kierowniczych i podmiotów kolegialnych 

1. Osobami pełniącymi funkcje kierownicze na Uniwersytecie są: 
1) prorektorzy; 
2) kierownicy jednostek organizacyjnych Uniwersytetu, o których mowa w § 11 
ust. 1 pkt 1-4; 
3) prodziekani ds. studenckich i dyrektorzy ds. kształcenia w przypadku jednostek 
organizacyjnych Uniwersytetu, o których mowa w § 11 ust. 1 pkt 1 i 4, jeżeli 
jednostki te organizują i realizują kształcenie studentów; 
4) kanclerz – kierownik administracji ogólnouniwersyteckiej; 
5) kwestor – zastępca kanclerza i główny księgowy Uniwersytetu. 

2. Podmiotami kolegialnymi na Uniwersytecie są: 
1) Uniwersytecka Rada ds. Kształcenia; 
2) rady wydziałów; 
3) rady dydaktyczne; 
4) rady innych jednostek organizacyjnych Uniwersytetu. 

3. Regulamin, o którym mowa w § 12 ust. 4, może przewidywać utworzenie 
rady wewnętrznej jednostki organizacyjnej. 

4. Do sprawowania funkcji kierowniczych, określonych w ust. 1 pkt 1, 2 i 3, 
§ 25 ust. 1 i 2 stosuje się odpowiednio. 

5. Do podmiotów kolegialnych, określonych w ust. 2, § 25 ust. 1 stosuje się 
odpowiednio. 
§ 57 
Prorektorzy 

1. Prorektorów powołuje Rektor z zastrzeżeniem § 36 ust. 6. 

2. Prorektorem może być osoba spełniająca warunki, o których mowa 
w art. 32 ust. 2 Ustawy, i zatrudniona na Uniwersytecie jako podstawowym miejscu 
pracy na stanowisku profesora lub profesora uczelni, lub mająca stopień doktora 
habilitowanego. 

3. Kadencja prorektora wynosi cztery lata i rozpoczyna się w dniu 1 września 
roku wyboru Rektora. 

4. Rektor może odwołać prorektora w trakcie kadencji. 

5. W przypadku wygaśnięcia funkcji prorektora z powodu rezygnacji, 
odwołania, śmierci lub ustania zatrudnienia Rektor może powołać nowego prorektora 
na okres do końca kadencji. 

6. Zakres działania prorektorów określa Rektor w drodze zarządzenia. 
§ 58 
Uniwersytecka Rada ds. Kształcenia 

1. Koordynacją i monitorowaniem działań strategicznych w zakresie 
kształcenia oraz czuwaniem nad realizacją bieżącej polityki w zakresie kształcenia, 
rekrutacji i organizacji studiów na Uniwersytecie zajmuje się Uniwersytecka Rada 
ds. Kształcenia. 

2. Uniwersytecka Rada ds. Kształcenia w szczególności przygotowuje dla 
Rektora projekt strategii w zakresie kształcenia oraz dba o spójność oferty 
kształcenia oraz wewnętrzną otwartość Uniwersytetu. 

3. Uniwersytecka Rada ds. Kształcenia wykonuje zadania doradcze oraz 
opiniodawcze na rzecz organów Uniwersytetu podejmujących rozstrzygnięcia 
w zakresie kształcenia, w szczególności w zakresie tworzenia studiów i ustalania ich 
programu oraz w zakresie monitorowania realizacji zadań dydaktycznych przez 
jednostki dydaktyczne Uniwersytetu, o których mowa w § 139 ust. 2. 

4. Uniwersytecka Rada ds. Kształcenia może wykonywać swoje zadania 
z pomocą zespołów dziedzinowych. Skład tych zespołów oraz sposób powoływania 
ich członków określi regulamin, o którym mowa w ust. 8. 

5. Uniwersytecka Rada ds. Kształcenia podejmuje uchwały oraz wykonuje 
inne czynności określone w Regulaminie Studiów na Uniwersytecie Warszawskim 
oraz w innych przepisach obowiązujących na Uniwersytecie. 

6. W skład Uniwersyteckiej Rady ds. Kształcenia wchodzi 20 osób: 
1) prorektor właściwy do spraw kształcenia, jako przewodniczący; 
2) sześć osób wskazanych przez Rektora; 
3) sześć osób wskazanych przez samorząd studencki; 
4) sześć osób wskazanych przez Senat; 
5) przedstawiciel samorządu doktorantów. 

7. Kadencja Uniwersyteckiej Rady ds. Kształcenia trwa cztery lata 
i rozpoczyna się w dniu 1 października w roku wyboru Rektora. Do kadencji osób, 
o których mowa w ust. 6 pkt 3 i 5, stosuje się odpowiednio postanowienia § 37 ust. 2. 

8. Regulamin Uniwersyteckiej Rady ds. Kształcenia określa jej sposób 
działania. 

§ 59 
Dziekan 

1. Kierownikiem wydziału jest dziekan. 

2. Dziekana powołuje Rektor na wniosek kolegium elektorów wydziału. 

3. Skład kolegium elektorów wydziału i tryb jego powoływania określa 
regulamin wydziału, przy czym: 
1) nauczyciele akademiccy zatrudnieni na stanowisku profesora lub profesora 
uczelni, lub mający stopień doktora habilitowanego, stanowią nie mniej niż 3/5 
składu kolegium, 
2) w przypadku, gdy doktoranci prowadzą badania naukowe na wydziale, udział 
przedstawicieli doktorantów jest obligatoryjny, 
3) w przypadku, gdy wydział organizuje i realizuje kształcenie, udział przedstawicieli 
studentów wynosi co najmniej 10% składu kolegium; 
4) pracownicy niebędący nauczycielami akademickimi stanowią nie więcej niż 5% 
składu kolegium, ale grupa ta reprezentowana jest przez co najmniej jednego 
przedstawiciela. 

4. Kandydata na dziekana wskazuje kolegium elektorów wydziału 
bezwzględną większością głosów w obecności więcej niż połowy regulaminowego 
składu kolegium, spośród osób, które: 
1) spełniają warunki, o których mowa w art. 32 ust. 2 Ustawy, oraz są zatrudnione 
na Uniwersytecie jako podstawowym miejscu pracy na stanowisku profesora lub 
profesora uczelni lub mają stopień doktora habilitowanego; 
2) we wcześniejszym głosowaniu indykacyjnym uzyskały co najmniej 10% głosów; 
3) wyraziły zgodę na wykonywanie funkcji dziekana. 

5. Jeżeli żaden z kandydatów nie uzyska wymaganej większości, 
przeprowadza się drugą, a w razie konieczności kolejne tury głosowania, w których 
uczestniczą dwaj kandydaci, którzy uzyskali największą liczbę głosów w poprzedniej 
turze. W przypadku, gdy na drugim miejscu znajduje się więcej niż jedna osoba z tą 
samą liczbą głosów, do kolejnej tury wchodzą wszystkie te osoby. 

6. Głosowanie indykacyjne, o którym mowa w ust. 4 pkt 2, przeprowadza się 
nie później niż 2 tygodnie przed wyborem kandydata, o którym mowa w ust. 4. 
W głosowaniu indykacyjnym każdy członek kolegium elektorów może zgłosić nie 
więcej niż dwie kandydatury. 

7. Jeżeli Rektor, z zastrzeżeniem § 36 ust. 3, nie zaakceptuje kandydata na 
dziekana wskazanego zgodnie z ust. 4, może zwrócić się w terminie dwóch tygodni 
do kolegium elektorów wydziału z umotywowanym wnioskiem o wskazanie innego 
kandydata na dziekana. 

8. Kolegium elektorów wydziału może w terminie dwóch tygodni podtrzymać 
wskazaną kandydaturę większością 3/5 regulaminowego składu kolegium. 

9. W przypadku niepodtrzymania kandydatury w trybie ust. 8, kolegium 
elektorów wydziału wskazuje innego kandydata na dziekana. Postanowienia ust. 4-6 
stosują się odpowiednio. 

10. W przypadku niewskazania kandydata w sposób określony w ust. 4-6 oraz 
w przypadku niewskazania kandydata w sposób określony w ust. 8 i 9, Rektor 
powołuje dziekana z własnej inicjatywy. 

11. Kadencja dziekana wynosi cztery lata i rozpoczyna się w dniu 1 września 
roku wyborów Rektora. 

12. Rektor może odwołać dziekana przed upływem kadencji, o której mowa 
w ust. 11, na wniosek lub przy braku sprzeciwu rady wydziału uchwalonych 
większością 2/3 głosów w obecności więcej niż połowy jej regulaminowego składu. 
Niezajęcie stanowiska przez radę wydziału w przedmiocie odwołania dziekana 
w terminie 60 dni od daty przedstawienia wniosku przez Rektora uważa się za 
niewyrażenie sprzeciwu. 

13. W przypadku wygaśnięcia funkcji dziekana z powodu rezygnacji, 
odwołania, śmierci lub ustania zatrudnienia, Rektor powołuje nowego dziekana na 
okres do końca kadencji. Postanowienia ust. 2 oraz ust. 4-10 stosują się 
odpowiednio. 

§ 60 
Kompetencje dziekana 

1. Dziekan: 
1) kieruje działalnością wydziału; 
2) realizuje strategię Uniwersytetu na wydziale i w tym celu tworzy plany rozwoju 
wydziału; 
3) występuje w imieniu wydziału; 
4) współdziała z kierownikami jednostek dydaktycznych oraz radami naukowymi 
dyscyplin i Radą Naukową Dziedzin; 
5) jest odpowiedzialny za jakość prowadzonych na wydziale badań naukowych; 
6) realizuje politykę personalną wydziału i przedstawia Rektorowi, po zasięgnięciu 
opinii rady wydziału, wnioski o zatrudnienie na stanowiska nauczycieli 
akademickich na wydziale, a także ogłasza, po zasięgnięciu opinii rady wydziału, 
konkursy na stanowiska nauczycieli akademickich, zgodnie z § 126; 
7) dba o właściwe gospodarowanie zasobami i infrastrukturą pozostającą 
w dyspozycji wydziału; 
8) zapewnia warunki do prawidłowej organizacji i realizacji procesu kształcenia; 
9) prowadzi gospodarkę finansową wydziału na podstawie pełnomocnictwa; 
10) składa sprawozdanie z działalności wydziału i przedstawia je radzie wydziału 
i Rektorowi; 
11) jest przełożonym pracowników wydziału; 
12) czuwa nad właściwym wykonywaniem przez nauczycieli akademickich wydziału 
obowiązków badawczych i dydaktycznych; 
13) dba o doskonalenie kadry badawczej i dydaktycznej; 
14) zwołuje posiedzenia rady wydziału i przewodniczy tym posiedzeniom; 
15) określa zakres obowiązków prodziekanów, jeżeli regulamin jednostki przewiduje 
ich powołanie, z zastrzeżeniem § 64; 
16) powołuje kierowników jednostek organizacyjnych wydziału w trybie określonym 
w regulaminie wydziału; 
17) wykonuje inne czynności określone przez Rektora oraz w regulaminie wydziału. 

2. W przypadku wewnętrznej jednostki organizacyjnej wydziału, w której 
wykonuje swoje obowiązki w pełnym wymiarze czasu pracy łącznie co najmniej 
30 profesorów, profesorów uczelni i nauczycieli akademickich mających stopień 
doktora habilitowanego, kierownik tej jednostki, jeżeli przewiduje to regulamin 
wydziału, wykonuje czynności wymienione w ust. 1 pkt 5, 6, 7, 12 i 13, o ile dotyczą 
one osób wykonujących swoje obowiązki w tej jednostce lub prowadzonej w niej 
działalności badawczej. 

3. Do kierowników jednostek wewnętrznych wykonujących czynności, 
o których mowa w ust. 2, § 25 ust. 1 i 2 stosuje się odpowiednio. 
