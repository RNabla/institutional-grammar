DZIAŁ VI 
STUDIA, STUDENCI I DOKTORANCI 

§ 139 
Rodzaje i miejsce kształcenia na Uniwersytecie 

1. Uniwersytet: 
1) prowadzi kształcenie na studiach; 
2) prowadzi kształcenie doktorantów; 
3) prowadzi kształcenie na studiach podyplomowych i w innych formach 
kształcenia. 

2. Kształcenie na studiach odbywa się w jednostkach organizacyjnych 
Uniwersytetu, zwanych dalej „jednostkami dydaktycznymi”, które na podstawie 
postanowienia Rektora organizują studia na określonym kierunku, poziomie i profilu. 

3. Kształcenie doktorantów odbywa się w szkołach doktorskich. 

§ 140 
Odesłanie do regulaminów 

Organizację i tok studiów oraz prawa i obowiązki studentów, doktorantów 
i uczestników studiów podyplomowych i określają odpowiednio regulamin studiów, 
regulaminy szkół doktorskich oraz regulamin studiów podyplomowych. 

§ 141 
Zasada wewnętrznej otwartości Uniwersytetu 

1. Student i doktorant Uniwersytetu ma dostęp do zajęć i zasobów 
dydaktycznych oferowanych na Uniwersytecie. 

2. Warunki realizacji zasady, o której mowa w ust. 1, określa regulamin 
studiów i regulaminy szkół doktorskich. 

§ 142 
System zapewniania jakości kształcenia 

1. Na Uniwersytecie działa system zapewniania jakości kształcenia. 

2. W skład systemu wchodzą: 
1) Uniwersytecka Rada ds. Kształcenia; 
2) rady dydaktyczne; 
3) zespoły działające na rzecz jakości kształcenia utworzone przez Rektora. 

3. Zasady tworzenia, skład, tryb powoływania oraz zakres i formy działania 
zespołów, o których mowa w ust. 2 pkt 3, ustala Rektor, po zasięgnięciu opinii 
Uniwersyteckiej Rady ds. Kształcenia. 

§ 143 
Tworzenie studiów na określonych kierunkach 

1. Studia na określonym kierunku, poziomie i profilu tworzy i przekształca 
Rektor z własnej inicjatywy lub na wniosek Uniwersyteckiej Rady ds. Kształcenia, 
rady dydaktycznej lub grupy co najmniej 15 nauczycieli akademickich zatrudnionych 
na Uniwersytecie jako podstawowym miejscu pracy. 

2. Warunkiem utworzenia nowego kierunku studiów przez Rektora jest 
uchwalenie przez Senat programu tych studiów po uzyskaniu pozytywnej opinii 
Uniwersyteckiej Rady ds. Kształcenia. 

3. Rektor, tworząc studia, wskazuje jednostkę dydaktyczną, która organizuje 
kształcenie na danym kierunku studiów. 

4. Rektor może podjąć decyzję o likwidacji kierunku studiów na wniosek 
prodziekana ds. studenckich, dyrektora kolegium, dyrektora ds. kształcenia, 
Uniwersyteckiej Rady ds. Kształcenia lub z własnej inicjatywy. 

§ 144 
Zmiany w programach studiów 

1. Senat uchwala zmiany w programie studiów na wniosek właściwej rady 
dydaktycznej po ich zaopiniowaniu przez właściwy organ samorządu studenckiego 
oraz Uniwersytecką Radę ds. Kształcenia. 

2. Właściwy organ samorząd studenckiego przedstawia opinię, o której 
mowa w ust. 1, w terminie 14 dni od daty otrzymania wniosku o jej wydanie. Po 
upływie tego terminu wymóg wydania opinii przez samorząd studencki uznaje się za 
spełniony. 

§ 145 
Tryb postępowania w sprawach tworzenia kierunku studiów 

Rektor określa szczegółowy tryb postępowania w sprawie o utworzenie 
nowego kierunku studiów lub zmiany programu prowadzonych studiów. 

§ 146 
Rekrutacja na studia 

1. Senat uchwala warunki i tryb rekrutacji na poszczególne kierunki studiów 
oraz indywidualne studia międzydziedzinowe. 

2. Rekrutacja do szkoły doktorskiej odbywa się w drodze konkursu na 
zasadach określonych w uchwale Senatu. Projekt uchwały przygotowuje Rektor 
zasięgając opinii właściwych dyrektorów szkół doktorskich, rad naukowych dyscyplin 
oraz właściwego organu samorządu doktorantów. 

3. Niewyrażenie opinii, o których mowa w ust. 2, w terminie 30 dni od dnia 
przedstawienia projektu uważa się za wyrażenie opinii. 

§ 147 
Przyjęcie na studia i ślubowanie 

1. Przyjęcie na studia następuje z chwilą wpisu na listę studentów. Osoba 
przyjęta na studia nabywa prawa studenta z chwilą złożenia ślubowania. 

2. Studenci przyjęci na studia składają ślubowanie następującej treści: 
„Ślubuję uroczyście, że będę wytrwale dążyć do zdobywania wiedzy i rozwoju 
własnej osobowości, szanować prawa i obyczaje akademickie oraz całym swym 
postępowaniem dbać o godność i honor studenta/studentki Uniwersytetu 
Warszawskiego”. 

3. Postanowienie ust. 2 stosuje się odpowiednio do osób przyjętych do 
szkoły doktorskiej. 

§ 148 
Regulaminy samorządu studenckiego i samorządu doktorantów 

1. Regulamin samorządu studenckiego Uniwersytetu, określający 
organizację i sposób działania samorządu oraz sposób powoływania przedstawicieli 
samorządu do organów Uniwersytetu, uchwala organ uchwałodawczy samorządu 
studenckiego. 

2. Regulamin samorządu studenckiego wchodzi w życie po stwierdzeniu jego 
zgodności z Ustawą i Statutem przez Rektora. Rektor podejmuje decyzję w tej 
sprawie w ciągu 30 dni od dnia otrzymania regulaminu. Rektor może przed 
podjęciem decyzji zasięgnąć opinii Senatu. 

3. Do regulaminu samorządu doktorantów stosuje się odpowiednio 
postanowienia ust. 1 i 2. 

§ 149 
Uczelniane organizacje studenckie i organizacje doktorantów 

1. Uczelnianą organizacją studencką jest organizacja składająca się z co 
najmniej pięciu studentów, działająca pod opieką nauczyciela akademickiego 
w oparciu o regulamin organizacji. 

2. Rejestr uczelnianych organizacji studenckich prowadzi Rektor. 

3. Uczelniana organizacja studencka składa coroczne sprawozdanie 
z działalności, w tym z wykorzystania otrzymanych środków. 

4. Rektor w drodze zarządzenia określa sposób prowadzenia rejestru, 
warunki i tryb postępowania rejestrowego, ustalając w szczególności zasady 
powoływania opiekunów uczelnianych organizacji studenckich, wykaz dokumentów 
gromadzonych w rejestrze oraz zakres i tryb składania sprawozdań, o których mowa 
w ust. 3. 

5. Rektor w drodze zarządzenia określa zasady przyznawania środków na 
realizacją zadań uczelnianych organizacji studenckich. 

6. Uczelniana organizacja studencka przedkłada Rektorowi podejmowane 
akty niezwłocznie, nie dalej niż w terminie 14 dni od dnia ich podjęcia. 

7. Do uczelnianych organizacji doktorantów stosuje się odpowiednio 
postanowienia ust. 1-6. 

8. Regulaminy organizacji, o których mowa w ust. 1 i 7, mogą przewidywać 
udział doktorantów w uczelnianej organizacji studenckiej lub udział studentów 
w uczelnianej organizacji doktorantów. 

§ 150 
Komisja dyscyplinarna i rzecznik dyscyplinarny 
do spraw studentów i doktorantów 

1. Komisja dyscyplinarna do spraw studentów i doktorantów liczy 
35 członków i składa się z 20 nauczycieli akademickich, 10 studentów i pięciu 
doktorantów. 

2. Odwoławcza komisja dyscyplinarna do spraw studentów i doktorantów 
liczy 18 członków i składa się z 10 nauczycieli akademickich, pięciu studentów 
i trzech doktorantów. 

3. Członków komisji, o których mowa w ust. 1 i 2, wybiera Senat spośród 
nauczycieli akademickich zgłoszonych przez rady wydziałów i członków Senatu, 
spośród studentów zgłoszonych przez organ uchwałodawczy samorządu 
studenckiego oraz spośród doktorantów zgłoszonych przez uczelniany organ 
uchwałodawczy samorządu doktorantów. 

4. Kadencja komisji dyscyplinarnej do spraw studentów i doktorantów oraz 
odwoławczej komisji dyscyplinarnej do spraw studentów i doktorantów wynosi cztery 
lata i rozpoczyna się z dniem rozpoczęcia kadencji Senatu, z tym że kadencja 
studentów i doktorantów – członków komisji trwa rok. 

5. Komisje, o których mowa w ust. 1 i 2, na pierwszych posiedzeniach 
zwołanych przez Rektora wybierają spośród członków będących nauczycielami 
akademickimi swych przewodniczących oraz spośród wszystkich członków – 
zastępców przewodniczącego. 

6. Rzeczników dyscyplinarnych do spraw studentów i doktorantów Rektor 
powołuje spośród nauczycieli akademickich na czteroletnią kadencję rozpoczynającą 
się w dniu 1 stycznia roku następującego po roku, w którym rozpoczęła się kadencja 
rektora, po zasięgnięciu opinii właściwego organu samorządu studenckiego 
i właściwego organu samorządu doktorantów. 

7. Komisja dyscyplinarna do spraw studentów i doktorantów orzeka 
w składzie trzech członków. 

§ 151 
Uniwersytecki fundusz stypendialny 

1. Uniwersytet może utworzyć ze środków innych niż określone w art. 365 
Ustawy własny fundusz na stypendia za wyniki w nauce dla studentów oraz 
stypendia naukowe dla pracowników i doktorantów. 

2. Zasady przyznawania stypendiów, o których mowa w ust. 1, dla studentów 
i doktorantów są ustalane w uzgodnieniu z właściwym organem samorządu 
studenckiego albo właściwym organem samorządu doktorantów. 
