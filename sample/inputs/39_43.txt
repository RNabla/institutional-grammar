§ 39 
Wybór członków Senatu 

1. Przedstawicieli pracowników Uniwersytetu, o których mowa w § 38 ust. 1 
pkt 2 lit. a, wybierają nauczyciele akademiccy zatrudnieni na stanowiskach profesora 
lub profesora uczelni wykonujący swoje obowiązki na danym wydziale, oddzielnie dla 
każdego wydziału w liczbie jeden dla każdego wydziału. Wybory przeprowadza 
wydziałowa komisja wyborcza. 

2. Pozostałych przedstawicieli tej grupy wybierają członkowie Kolegium 
Elektorów należący do tej grupy spośród kandydatów zgłoszonych w trybie 
określonym w § 40 ust. 2. 

3. Ta sama osoba nie może być jednocześnie kandydatem na 
przedstawiciela na podstawie ust. 1 i 2. 

4. Liczbę miejsc odpowiednio dla przedstawicieli, o których mowa w ust. 1 
i 2, określa na czas trwania całej kadencji Uczelniana Komisja Wyborcza. 

5. Przedstawicieli pracowników Uniwersytetu, o których mowa w § 38 ust. 1 
pkt 2 lit. b, wybierają członkowie Kolegium Elektorów należący do tej grupy, 
oddzielnie dla nauczycieli akademickich oraz pracowników niebędących 
nauczycielami akademickimi. 

6. Członkiem Senatu zostaje wybrany kandydat, który uzyska bezwzględną 
większość głosów w obecności co najmniej połowy uprawnionych do głosowania. 

7. Jeżeli w pierwszym lub w kolejnym głosowaniu nie obsadzono wszystkich 
mandatów przypadających dla danej grupy wspólnoty Uniwersytetu, to do kolejnego 
głosowania przechodzą kandydaci, którzy w poprzednim głosowaniu uzyskali 
największą liczbę głosów w liczbie równej dwukrotności liczby nieobsadzonych 
mandatów. Jeżeli tę samą najmniejszą liczbę głosów dających przejście do kolejnej 
tury wyborów uzyskało dwóch lub więcej kandydatów, to do kolejnego głosowania 
przechodzą wszystkie te osoby. 

§ 40 
Zgłaszanie kandydatów na członków Senatu 

1. Kandydata na członka Senatu, należącego do grupy, o której mowa 
w § 38 ust. 1 pkt 2 lit. a, wybieranego w trybie określonym w § 39 ust. 1, może 
zgłosić grupa nauczycieli akademickich, należących do tej grupy wspólnoty 
Uniwersytetu, z której ma być wybrany kandydat, oraz wykonujących swoje 
obowiązki na danym wydziale, w liczbie co najmniej 10 osób. 

2. Kandydata na członka Senatu, należącego do grupy, o której mowa 
w § 38 ust. 1 pkt 2 lit. a, wybieranego w trybie określonym w § 39 ust. 2, może 
zgłosić grupa nauczycieli akademickich należących do tej grupy wspólnoty 
Uniwersytetu, z której ma być wybrany kandydat, w liczbie co najmniej 10 osób. 

3. Kandydata na członka Senatu, należącego do grupy, o której mowa 
w § 38 ust. 1 pkt 2 lit. b, może zgłosić grupa pracowników Uniwersytetu należących 
do tej grupy wspólnoty Uniwersytetu, z której ma być wybrany kandydat, w liczbie co 
najmniej 10 osób. 

4. Każdy członek wspólnoty Uniwersytetu może uczestniczyć w zgłoszeniu 
tylko jednego kandydata na członka Senatu, o którym mowa w ust. 1, i jednego 
kandydata na członka Senatu, o którym mowa w ust. 2. 


§ 41 
Rejestracja kandydatów na członków Senatu 

1. Kandydata na członka Senatu rejestruje Uczelniana Komisja Wyborcza po 
sprawdzeniu poprawności zgłoszenia i spełniania przez kandydata warunków 
formalnych. 

2. Kandydatów zgłasza się do Uczelnianej Komisji Wyborczej nie później niż 
na 45 dni przed dniem wyborów. 

3. Tryb zgłaszania kandydatów na członków Senatu określa Uczelniana 
Komisja Wyborcza. 


§ 42 
Tryb wyboru przedstawicieli studentów i doktorantów 

Tryb wyboru przedstawicieli, o których mowa w § 38 ust. 1 pkt 2 lit. c, określa 
odpowiednio regulamin samorządu studenckiego i regulamin samorządu 
doktorantów. 

§ 43 
Kompetencje Senatu 

1. Do zadań Senatu należy: 
1) uchwalanie Statutu i dokonywanie jego zmian; 
2) uchwalanie regulaminu studiów i dokonywanie jego zmian; 
3) uchwalanie regulaminu szkoły doktorskiej i dokonywanie jego zmian; 
4) uchwalanie strategii Uniwersytetu i zatwierdzanie sprawozdania z jej realizacji; 
5) powoływanie i odwoływanie członków Rady Uczelni; 
6) opiniowanie kandydatów na Rektora; 
7) przeprowadzanie na podstawie sprawozdania Rektora corocznej oceny 
funkcjonowania Uniwersytetu; 
8) rozpatrywanie, co najmniej raz w roku, warunków studiowania, warunków 
bytowych i stanu zdrowia studentów i doktorantów oraz warunków 
upowszechniania wśród nich kultury fizycznej; 
9) rozpatrywanie, co najmniej dwa razy w kadencji, warunków pracy i działań 
w zakresie profilaktyki zdrowotnej pracowników Uniwersytetu; 
10) formułowanie rekomendacji dla Rady Uczelni, Rektora i innych organów 
Uniwersytetu oraz dla osób pełniących funkcje kierownicze i podmiotów 
kolegialnych w zakresie wykonywanych przez nich zadań; 
11) nadawanie tytułu doktora honoris causa; 
12) ustalanie warunków, trybu oraz terminów rozpoczęcia i zakończenia rekrutacji na 
studia; 
13) ustalenie zasad rekrutacji do szkół doktorskich; 
14) ustalanie programów studiów i studiów podyplomowych; 
15) ustalanie programów kształcenia w szkołach doktorskich; 
16) określanie sposobów potwierdzania efektów uczenia się; 
17) wykonywanie innych zadań wskazanych w przepisach prawa oraz 
w postanowieniach Statutu; 
18) formułowanie na podstawie kryteriów przygotowanych przez rady naukowe 
dyscyplin rekomendacji dla Rektora dotyczących minimalnych wymagań, które 
powinni spełniać nauczyciele akademiccy powoływani do tych rad przez Rektora. 

2. Ustalenie programu studiów oraz programu kształcenia w szkole 
doktorskiej wymaga zasięgnięcia opinii odpowiednio samorządu studenckiego 
i samorządu doktorantów. Samorząd studencki i samorząd doktorantów 
przedstawiają swoją opinię w terminie 14 dni. Po upływie tego terminu wymóg 
zasięgnięcia opinii uważa się za spełniony. 
