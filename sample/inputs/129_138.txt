§ 129 
Konflikt interesów 

1. Pracownicy Uniwersytetu zobowiązani są unikać sytuacji prowadzących 
do konfliktu zobowiązań wobec Uniwersytetu i zewnętrznych podmiotów oraz 
konfliktu własnego interesu, w tym materialnego, z interesem Uniwersytetu. 

2. Sytuacje mogące prowadzić do konfliktu interesów lub konfliktu 
zobowiązań oraz procedury zapobiegania ich powstawaniu oraz konsekwencje ich 
zaistnienia określi Senat. 

§ 130 
Uczelniana Komisja Dyscyplinarna 

1. Uczelnianą Komisję Dyscyplinarną wybiera Senat spośród nauczycieli 
akademickich zgłoszonych przez rady jednostek organizacyjnych Uniwersytetu, 
o których mowa w § 11 ust. 1 pkt 1 i 4, bądź przez członków Senatu, w liczbie 10-20 
osób na okres kadencji Senatu, oraz spośród przedstawicieli studentów 
i przedstawicieli doktorantów zgłoszonych przez właściwy organ samorządu 
studenckiego i samorządu doktorantów, w liczbie dwóch osób przez każdy 
z samorządów, na okres kadencji określonej na podstawie § 78 ust. 3. 

2. Osoba pełniąca funkcję organu Uniwersytetu lub funkcję kierowniczą 
na Uniwersytecie może być członkiem komisji dyscyplinarnej po upływie czterech lat 
od zaprzestania pełnienia funkcji. 

3. Komisja dyscyplinarna na pierwszym posiedzeniu zwołanym przez 
Rektora w głosowaniu tajnym wybiera przewodniczącego i jego zastępcę. 

4. Przewodniczący Komisji wyznacza skład orzekający i jego 
przewodniczącego, oddzielnie dla każdej sprawy. 

5. Przewodniczącym składu orzekającego jest nauczyciel akademicki mający 
stopień naukowy albo stopień w zakresie sztuki nie niższy niż stopień obwinionego, 
a w przypadku, gdy obwiniony ma tytuł profesora, nauczyciel akademicki mający tytuł 
profesora. Do składu orzekającego nie może wchodzić osoba pozostająca 
z obwinionym w takim stosunku prawnym lub faktycznym, że może to budzić 
uzasadnione wątpliwości co do jej bezstronności, lub też związana z jego sprawą. 

6. Uczelniana Komisja Dyscyplinarna orzeka w składzie co najmniej trzech 
członków. 

§ 131 
Dzień rozwiązania stosunku pracy 

Jeżeli Ustawa przewiduje rozwiązanie stosunku pracy nauczyciela 
akademickiego z końcem semestru, to przez koniec semestru rozumie się 
odpowiednio 31 marca albo 30 września. 

§ 132 
Powierzenie prowadzenia zajęć dydaktycznych 

1. Pracownikowi niebędącemu nauczycielem akademickimi, mającemu 
kompetencje i doświadczenie pozwalające na prawidłową realizację zajęć 
dydaktycznych, w szczególności zatrudnionemu w grupie pracowników badawczo-
technicznych, inżynieryjno-technicznych oraz bibliotecznych, może być powierzone, 
w ramach jego obowiązków, prowadzenie zajęć dydaktycznych. 

2. W uzasadnionych przypadkach prowadzenie zajęć dydaktycznych może 
być powierzone osobom niebędącym pracownikami Uniwersytetu. 

3. Rektor, w drodze zarządzenia, określi zasady zatrudniania na podstawie 
umów cywilnoprawnych, wskazując w szczególności warunki, jakie powinny spełniać 
osoby, którym jest powierzane prowadzenie zajęć dydaktycznych, oraz biorąc pod 
uwagę sytuację kadrową, finansową, a także potrzeby dydaktyczne Uniwersytetu 
i poszczególnych jednostek organizacyjnych Uniwersytetu. 

§ 133 
Oświadczenie o reprezentowanej dyscyplinie naukowej 

Pracownicy niebędący nauczycielami akademickimi, którzy w ramach 
obowiązków pracowniczych prowadzą działalność naukową w rozumieniu art. 4 
Ustawy, w uzgodnieniu z kierownikiem jednostki organizacyjnej Uniwersytetu oraz 
odpowiednią radą naukową dyscypliny, składają Rektorowi oświadczenie 
o reprezentowanej dyscyplinie naukowej oraz oświadczenie, o którym mowa 
w art. 265 ust. 5 Ustawy. 

§ 134 
Profesorowie emerytowani 

1. Osobie, która była zatrudniona na Uniwersytecie na stanowisku profesora, 
profesora zwyczajnego, profesora uczelni lub profesora nadzwyczajnego, a która 
przeszła na emeryturę i nie jest pracownikiem Uniwersytetu, przysługuje status 
emerytowanego profesora Uniwersytetu. 

2. Uprawnienia profesorów emerytowanych określi Rektor w drodze 
zarządzenia. 

3. Kierownik jednostki organizacyjnej Uniwersytetu może przyznać 
profesorom emerytowanym dodatkowe uprawnienia. 

§ 135 
Profesor, badacz lub wykładowca afiliowany przy Uniwersytecie Warszawskim 

1. Rektor, z własnej inicjatywy lub na wniosek kierownika jednostki 
organizacyjnej Uniwersytetu, może nadać na czas określony osobie niebędącej 
pracownikiem Uniwersytetu i uczestniczącej na Uniwersytecie w prowadzeniu badań 
naukowych lub zajęć dydaktycznych status profesora, badacza lub wykładowcy 
afiliowanego przy Uniwersytecie Warszawskim. 

2. Profesor, badacz oraz wykładowca afiliowany przy Uniwersytecie 
Warszawskim może, w zakresie określonym przez Rektora, prowadzić badania 
naukowe na Uniwersytecie, uczestniczyć w prowadzeniu zajęć dydaktycznych oraz 
w sposób określony przez Rektora korzystać z zasobów Uniwersytetu. 

§ 136 
Regulamin pracy 

1. Zasady ustalania zakresu obowiązków nauczycieli akademickich dla 
poszczególnych grup pracowników i rodzajów stanowisk, rodzaje zajęć 
dydaktycznych objętych zakresem tych obowiązków, w tym wymiar zajęć 
dydaktycznych oraz innych obowiązków dla poszczególnych stanowisk, oraz zasady 
obliczania godzin dydaktycznych określa regulamin pracy. 

2. Regulamin pracy określa: 
1) zasady ustalania zakresu obowiązków nauczycieli akademickich dla 
poszczególnych grup pracowników i rodzajów stanowisk, rodzaje zajęć 
dydaktycznych objętych zakresem tych obowiązków, w tym wymiar zajęć 
dydaktycznych oraz innych obowiązków dla poszczególnych stanowisk, oraz 
zasady obliczania godzin dydaktycznych; 
2) zasady wykonywania zajęć dydaktycznych poza Uniwersytetem; 
3) szczegółowe zasady i tryb udzielania urlopu wypoczynkowego, a także urlopów, 
o których mowa w art. 130 Ustawy (płatny urlop naukowy) i art. 131 ust. 1 Ustawy 
(płatny urlop dla poratowania zdrowia). 

§ 137 
Nagrody Rektora 

Za osiągnięcia w pracy zawodowej Rektor może przyznawać pracownikom 
Uniwersytetu nagrody. 

§ 138 
Współdziałanie ze związkami zawodowymi 

Organy Uniwersytetu współdziałają ze związkami zawodowymi działającymi 
na Uniwersytecie, w zakresie wynikającym z Kodeksu pracy, ustawy z dnia 23 maja 
1991 r. o związkach zawodowych (Dz. U. z 2019 r., poz. 263) oraz z innych 
przepisów prawa. 
