§ 37 
Senat 

1. Członkiem Senatu może być osoba spełniająca warunki wskazane 
w art. 29 ust. 4 Ustawy. 

2. Kadencja Senatu trwa cztery lata i rozpoczyna się w dniu 1 września roku 
wyborów Rektora. Czas trwania kadencji członków Senatu, o których mowa w § 38 
ust. 1 pkt 2 lit. c, określa odpowiednio regulamin samorządu studenckiego 
i regulamin samorządu doktorantów. 

§ 38 
Skład Senatu 

1. W skład Senatu wchodzą: 
1) Rektor, jako przewodniczący; 
2) przedstawiciele: 
a) profesorów i profesorów uczelni, 
b) pozostałych pracowników Uniwersytetu, 
c) studentów i doktorantów. 

2. Liczbę przedstawicieli profesorów i profesorów uczelni określa Uczelniana 
Komisja Wyborcza jako liczbę wydziałów powiększoną o najmniejszą liczbę całkowitą 
nie mniejszą niż 1/3 liczby wydziałów. W przypadku, gdy liczba wydziałów jest 
mniejsza niż 15, liczba przedstawicieli profesorów i profesorów uczelni wynosi 20. 

3. Liczba członków Senatu jest największą liczbą nieparzystą nie większą niż 
dwukrotność liczby przedstawicieli profesorów i profesorów uczelni. 

4. Liczba przedstawicieli pozostałych pracowników Uniwersytetu, w tym 
nauczycieli zatrudnionych na stanowiskach innych niż wymienione w ust. 1 pkt 2 lit. a 
oraz pracowników niebędących nauczycielami akademickimi, stanowi nie mniej niż 
25% składu Senatu, przy czym liczba pracowników niebędących nauczycielami 
akademickimi stanowi najmniejszą liczbę całkowitą nie mniejszą niż 5% składu 
Senatu. 

5. Liczba przedstawicieli studentów i doktorantów jest najmniejszą liczbą 
całkowitą nie mniejszą niż 20% składu Senatu. Liczbę przedstawicieli studentów 
i przedstawicieli doktorantów ustala się proporcjonalnie do liczebności tych grup na 
Uniwersytecie, z tym że każda z tych grup reprezentowana jest przez co najmniej 
jednego przedstawiciela. Liczbę tych przedstawicieli określa Uczelniana Komisja 
Wyborcza. 

6. W posiedzeniach Senatu uczestniczą z głosem doradczym prorektorzy, 
kanclerz, kwestor, osoba reprezentująca system biblioteczno-informacyjny, oraz 
przedstawiciele związków zawodowych działających na Uniwersytecie po jednym 
z każdego związku. 
