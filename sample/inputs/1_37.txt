 
STATUT UNIWERSYTETU WARSZAWSKIEGO 

Mając na względzie misję Uniwersytetu Warszawskiego, dążąc do umocnienia 
jego pozycji jako uczelni badawczej zachowującej najwyższe standardy pracy 
naukowej i kształcenia, ze świadomością kulturotwórczej i społecznej funkcji 
Uniwersytetu oraz w poczuciu współodpowiedzialności za jakość życia publicznego 
i przyszłość naszego kraju, w przekonaniu, że wszystkie działania Uniwersytetu 
prowadzone w ramach należnej mu pełnej autonomii powinny służyć osiąganiu tych 
celów, Senat Uniwersytetu Warszawskiego stanowi, co następuje: 

DZIAŁ I 
UNIWERSYTET WARSZAWSKI 

POSTANOWIENIA OGÓLNE 

§ 1 
Siedziba i podstawa prawna działalności 

1. Uniwersytet Warszawski, zwany dalej „Uniwersytetem”, jest uczelnią 
publiczną, działającą na podstawie ustawy z dnia 20 lipca 2018 r. – Prawo 
o szkolnictwie wyższym i nauce (Dz. U. poz. 1668 z późn. zm.), zwanej dalej 
„Ustawą” oraz Statutu. 

2. Uniwersytet jest osobą prawną z siedzibą w Warszawie.
 
3. Uniwersytet może używać nazwy „Universitas Varsoviensis”, 
w stosunkach z zagranicą może posługiwać się także nazwą „University of Warsaw” 
oraz innymi nazwami w językach obcych, które Rektor określi w drodze 
obwieszczenia. 


§ 2 
Wspólnota Uniwersytetu 

1. Wspólnotę Uniwersytetu tworzą: 
1) pracownicy Uniwersytetu, w tym: 
a) nauczyciele akademiccy; 
b) pracownicy niebędący nauczycielami akademickimi; 
2) doktoranci; 
3) studenci. 


2. Uniwersytet dba o zachowanie więzi ze swoimi absolwentami oraz byłymi 
pracownikami. 

§ 3 
Podstawowe zasady działania Uniwersytetu 

1. Uniwersytet jest gwarantem wolności akademickich, w tym wolności 
nauczania i wolności badań naukowych prowadzonych przez członków wspólnoty 
Uniwersytetu. 

2. Uniwersytet prowadzi kształcenie, badania naukowe oraz aktywnie 
współpracuje z otoczeniem społecznym i gospodarczym. 
3. Łącząc nauczanie z badaniami naukowymi oraz czynnie uczestnicząc 
w życiu publicznym i kulturalnym, Uniwersytet umożliwia studiującym zdobycie 
szerokiej perspektywy poznawczej. 

4. Konstytucyjna zasada równego traktowania wszystkich członków 
wspólnoty Uniwersytetu stanowi fundament jego działalności. Uniwersytet wspiera 
różnorodność i przeciwdziała dyskryminacji. 

5. Uniwersytet wdraża najwyższe standardy etyczne, stoi na straży 
rzetelności naukowej i kieruje się zasadami wynikającymi z Europejskiej Karty 
Naukowca. 

§ 4 
Władze Uniwersytetu 

1. Władzami Uniwersytetu są: Rektor, Senat i Rada Uczelni. 

2. Inne organy Uniwersytetu, funkcje kierownicze oraz podmioty kolegialne 
i doradcze na Uniwersytecie określa Statut. 

§ 5 
Symbole Uniwersytetu 

1. Symbolami Uniwersytetu są: godło, pieczęć i sztandar Uniwersytetu. 

2. Na symbolach Uniwersytetu umieszcza się nazwę „Uniwersytet 
Warszawski” lub „Universitas Varsoviensis”. 

3. Organy Uniwersytetu używają symboli Uniwersytetu. Używanie barw 
narodowych, godła i pieczęci państwowej określają odrębne przepisy. 

4. Symbole Uniwersytetu są znakami prawnie zastrzeżonymi 

5. Wzory symboli Uniwersytetu określa załącznik nr 1 do Statutu. 

§ 6 
Uroczystości Uniwersytetu 

1. Świętem Uniwersytetu jest dzień 19 listopada. 

2. Listę uroczystości Uniwersytetu oraz ich formę określa Senat. 

3. Forma uroczystości na Uniwersytecie nawiązuje do polskich tradycji 
akademickich. 

§ 7 
Tytuł honorowy Uniwersytetu 

1. Uniwersytet może nadać tytuł doktora honoris causa osobie, która 
wybitnie przyczyniła się do osiągania celów, którym służy Uniwersytet. 

2. Uchwałę w sprawie nadania tytułu doktora honoris causa podejmuje Senat 
na wniosek Rektora albo rady jednostki organizacyjnej, o której mowa w § 11 ust. 1 
pkt 1 i 4. Rektor albo rada jednostki organizacyjnej przed złożeniem wniosku 
zasięgają opinii Komisji Rektorskiej do spraw Tytułów Honorowych. 

3. Senat przed podjęciem uchwały, o której mowa w ust. 2, powołuje 
promotora i występuje do trzech osób, mających tytuł profesora i niezatrudnionych na 
Uniwersytecie, o przygotowanie recenzji dotyczącej kandydata do tytułu doktora 
honoris causa. Wymóg posiadania tytułu profesora nie dotyczy recenzentów 
mających wybitny dorobek naukowy i zatrudnionych w uczelniach lub instytucjach 
zagranicznych. 

4. Senat podejmuje uchwałę, o której mowa w ust. 2, większością 3/5 
statutowego składu. 

§ 8 
Medale i odznaczenia 

1. Za wyjątkowe zasługi dla Uniwersytetu Senat może przyznać „Medal za 
Zasługi dla Uniwersytetu Warszawskiego”. Senat podejmuje uchwałę w tej sprawie 
większością 3/5 statutowego składu na wniosek Rektora zaopiniowany przez 
Komisję Rektorską do spraw Tytułów Honorowych. 

2. Osobie zasłużonej dla Uniwersytetu Rektor może przyznać „Medal 
Uniwersytetu Warszawskiego” lub „Medal Pamiątkowy Uniwersytetu 
Warszawskiego”. 

3. Senat, na wniosek Rektora, może ustanawiać inne medale i odznaczenia. 

§ 9 
Odnowienie doktoratu 

1. Uroczystego odnowienia doktoratu można dokonać wobec osoby, która 
uzyskała stopień doktora na Uniwersytecie i która wyróżniła się w pracy dla 
Uniwersytetu lub środowiska akademickiego. Odnowienie doktoratu następuje po 
upływie co najmniej 50 lat od dnia nadania stopnia doktora. 

2. Uchwałę w sprawie odnowienia doktoratu podejmuje rada jednostki 
organizacyjnej Uniwersytetu, o której mowa w § 11 ust. 1 pkt 1, po zapoznaniu się 
z recenzjami co najmniej dwóch osób mających tytuł profesora, niezatrudnionych na 
Uniwersytecie. Wymóg posiadania tytułu profesora nie dotyczy recenzentów 
mających wybitny dorobek naukowy i zatrudnionych w uczelniach lub instytucjach 
zagranicznych. W głosowaniu biorą udział osoby zatrudnione na stanowisku 
profesora, profesora uczelni lub mające stopień doktora habilitowanego. 

3. Senat może, po zasięgnięciu opinii Komisji Rektorskiej do spraw Tytułów 
Honorowych, nadać uroczystości odnowienia doktoratu charakter uczelniany. 

§ 10 
Dzienniki urzędowe Uniwersytetu 

1. Dziennikami urzędowymi Uniwersytetu są Monitor Uniwersytetu 
Warszawskiego, zwany dalej „Monitorem” oraz Dziennik Uniwersytetu 
Warszawskiego, zwany dalej „Dziennikiem”. 

2. W Monitorze ogłasza się: zarządzenia, postanowienia i obwieszczenia 
Rektora, uchwały Senatu, uchwały Rady Uczelni oraz uchwały Uczelnianej Komisji 
Wyborczej i Kolegium Elektorów, a także zarządzenia i uchwały władz jednostek 
organizacyjnych Uniwersytetu i podmiotów kolegialnych, jeżeli taki obowiązek wynika 
z treści tych uchwał lub zarządzeń lub też z odrębnych przepisów lub postanowień. 

3. W Dzienniku ogłasza się: uchwały rad naukowych dyscyplin, uchwały 
Rady Naukowej Dziedzin, uchwały Uniwersyteckiej Rady ds. Kształcenia oraz 
zarządzenia i uchwały władz jednostek organizacyjnych Uniwersytetu i podmiotów 
kolegialnych, jeżeli taki obowiązek wynika z treści tych uchwał lub zarządzeń lub też 
z odrębnych przepisów lub postanowień. 

4. Monitor i Dziennik są wydawane w postaci elektronicznej. 

DZIAŁ II 
USTRÓJ UNIWERSYTETU 

Rozdział 1 
ORGANIZACJA UNIWERSYTETU 

§ 11 
Jednostki organizacyjne Uniwersytetu 

1. Jednostkami organizacyjnymi Uniwersytetu, o których mowa w art. 34 
ust. 1 pkt 5 Ustawy, są: 
1) wydział; 
2) kolegium studiów oraz kolegium indywidualnych studiów międzydziedzinowych; 
3) szkoła doktorska; 
4) ogólnouniwersytecka jednostka organizacyjna; 
5) jednostka wspólna; 
6) jednostka organizacyjna administracji ogólnouniwersyteckiej. 

2. Między jednostkami organizacyjnymi Uniwersytetu, o których mowa 
w ust. 1, nie występuje relacja hierarchiczna z zastrzeżeniem § 20 ust. 3. 

§ 12 
Regulamin Organizacyjny Uniwersytetu, 
regulaminy jednostek organizacyjnych Uniwersytetu 

1. Strukturę organizacyjną Uniwersytetu określa Rektor w Regulaminie 
Organizacyjnym Uniwersytetu. 

2. Rektor nadaje Regulamin Organizacyjny Uniwersytetu po zasięgnięciu 
opinii Senatu. 

3. Rektor dokonuje zmian w Regulaminie Organizacyjnym Uniwersytetu 
z własnej inicjatywy lub na wniosek podmiotów wskazanych w Statucie. Zmiany 
w Regulaminie Organizacyjnym Uniwersytetu polegające na utworzeniu, 
przekształceniu lub likwidacji jednostki organizacyjnej Uniwersytetu, o której mowa 
w § 11 ust. 1 pkt 1-5, wymagają zasięgnięcia opinii Senatu. 

4. Strukturę jednostek organizacyjnych Uniwersytetu określają regulaminy 
tych jednostek, dalej zwane „regulaminami jednostek”. 

5. Rada jednostki organizacyjnej Uniwersytetu może przedstawić Rektorowi 
projekt regulaminu jednostki. Regulaminy jednostek organizacyjnych Uniwersytetu 
nadaje Rektor po zasięgnięciu opinii rad odpowiednich jednostek. Niewyrażenie 
opinii przez radę jednostki w terminie 60 dni od daty przedstawienia projektu 
regulaminu przez Rektora uważa się za spełnienie warunku, o którym mowa 
w poprzednim zdaniu. 

6. Rektor w drodze zarządzenia określi tryb przygotowywania regulaminów 
jednostek organizacyjnych Uniwersytetu. 

§ 13 
Struktura jednostek organizacyjnych Uniwersytetu 

1. Regulamin jednostki organizacyjnej Uniwersytetu może przewidywać 
utworzenie wewnętrznych jednostek organizacyjnych, w tym instytutów, katedr lub 
zakładów. 

2. W jednostce organizacyjnej Uniwersytetu, z wyłączeniem jednostek, 
o których mowa w § 11 ust. 1 pkt 6, może istnieć tylko jeden poziom wewnętrznych 
jednostek organizacyjnych. 

3. Regulamin jednostki organizacyjnej Uniwersytetu może przewidywać, że 
kierownicy wewnętrznych jednostek organizacyjnych są bezpośrednimi przełożonymi 
pracowników wykonujących swoje obowiązki w tych jednostkach. 

4. Regulamin jednostki organizacyjnej Uniwersytetu może określać inne 
rodzaje komórek lub struktur organizacyjnych niebędących wewnętrznymi 
jednostkami organizacyjnymi w rozumieniu ust. 1, w tym katedry, zakłady, centra, 
pracownie, ośrodki, laboratoria i zespoły badawcze. 

5. Regulamin jednostki organizacyjnej Uniwersytetu może określać warunki 
tworzenia komórek, struktur lub zespołów badawczych, o których mowa w ust. 4. 

6. Komórki i struktury, o których mowa w ust. 4, tworzy, po zasięgnięciu 
opinii odpowiedniej rady, kierownik jednostki w drodze zarządzenia. 

7. Zespoły badawcze mogą być tworzone przez: 
1) kierownika jednostki w drodze zarządzenia, z własnej inicjatywy lub na wniosek 
osób mających być członkami tego zespołu; 
2) osoby mające być członkami tego zespołu, na zasadach określonych 
w regulaminie jednostki organizacyjnej Uniwersytetu. 

8. W zarządzeniu, o którym mowa w ust. 6 i 7 pkt 1, kierownik jednostki 
określa zadania i skład osobowy komórek, struktur lub zespołów badawczych, 
a także wskazuje ich kierowników lub koordynatorów. 

9. Regulamin jednostki organizacyjnej może określać strukturę administracji 
w jednostce organizacyjnej, podlegającej kierownikowi jednostki organizacyjnej. 

§ 14 
Tworzenie, przekształcanie, likwidacja 
jednostek organizacyjnych Uniwersytetu 

1. Utworzenie jednostki organizacyjnej Uniwersytetu, o której mowa w § 11 
ust. 1 pkt 1-3, następuje z inicjatywy Rektora lub na wniosek grupy co najmniej 
20 nauczycieli akademickich, zajmujących stanowisko profesora lub profesora 
uczelni lub mających stopień doktora habilitowanego, dla których Uniwersytet jest 
podstawowym miejscem pracy, reprezentujących w przypadku wniosku o utworzenie 
szkoły doktorskiej co najmniej dwie dyscypliny naukowe. 

2. Wniosek o utworzenie jednostki organizacyjnej Uniwersytetu powinien 
zawierać wskazanie celu, zakresu działania, przewidywanych skutków utworzenia 
jednostki organizacyjnej oraz wskazanie źródeł pokrycia kosztów jej działania 
i zapewniania warunków materialnych. Do wniosku powinien być dołączony projekt 
regulaminu tworzonej jednostki organizacyjnej. 

3. Wniosek o utworzenie szkoły doktorskiej, obok wymogów określonych 
w ust. 1 i 2, powinien zawierać projekt efektów uczenia się i programu kształcenia. 

4. Zarządzenie Rektora o utworzeniu jednostki organizacyjnej Uniwersytetu 
określa jej nazwę, zakres działania oraz sposób finansowania jej działalności. 

5. Regulamin jednostki stanowi załącznik do zarządzenia, o którym mowa 
w ust. 4. 

6. Do przekształcenia i likwidacji jednostki organizacyjnej Uniwersytetu, 
o której mowa w § 11 ust. 1 pkt 1-5, postanowienia ust. 1, 2, 4 i 5 stosuje się 
odpowiednio. W zarządzeniu o likwidacji jednostki organizacyjnej Uniwersytetu lub 
o przekształceniu polegającym na łączeniu lub podziale jednostek organizacyjnych 
określa się sposób zagospodarowania majątku pozostającego w dyspozycji tych 
jednostek, miejsce i sposób wykonywania obowiązków przez pracowników tych 
jednostek oraz sposób dalszego organizowania badań i studiów, organizowanych 
przez likwidowaną jednostkę lub łączone lub ulegające podziałowi jednostki 
organizacyjne, w tym wykonywania dotychczasowych zadań przez podmioty 
kolegialne działające w tych jednostkach. 

§ 15 
Wydział 

1. Wydział jest jednostką organizacyjną Uniwersytetu, w której wykonuje 
swoje obowiązki co najmniej 40 nauczycieli akademickich zatrudnionych na czas 
nieokreślony na stanowisku profesora, profesora uczelni lub mających stopień 
doktora habilitowanego, dla których Uniwersytet jest podstawowym miejscem pracy. 

2. Wydział: 
a) organizuje pracę badawczą w ramach co najmniej jednej dyscypliny naukowej, 
b) może organizować i realizować kształcenie na co najmniej jednym kierunku 
studiów. 

3. Rektor, na wniosek dziekana zaopiniowany przez radę wydziału, może 
powierzyć wydziałowi organizację i realizację kształcenia na nowym kierunku studiów 
na czas wskazany w postanowieniu Rektora. 

4. Rektor może powierzyć Wydziałowi wykonywanie dodatkowo innych 
zadań niż wskazane w ust. 2. 

§ 16 
Kolegium studiów 

Kolegium studiów jest jednostką organizacyjną Uniwersytetu, która organizuje 
kształcenie na co najmniej trzech kierunkach studiów. 

§ 17 
Kolegium indywidualnych studiów międzydziedzinowych 

1. Kolegium indywidualnych studiów międzydziedzinowych jest jednostką 
organizacyjną Uniwersytetu, która organizuje studia na kierunkach 
przyporządkowanych do co najmniej sześciu dyscyplin naukowych wchodzących 
w zakres co najmniej dwóch dziedzin, w sposób umożliwiający uzyskanie dyplomu 
ukończenia studiów na więcej niż jednym kierunku studiów. 

2. Sposób organizacji studiów w kolegium indywidualnych studiów 
międzydziedzinowych określa Regulamin Studiów na Uniwersytecie. 

§ 18 
Szkoła doktorska 

1. Szkoła doktorska jest jednostką organizacyjną Uniwersytetu, która 
organizuje kształcenie doktorantów w co najmniej dwóch dyscyplinach naukowych, 
w których Uniwersytet ma uprawnienia do nadawania stopni naukowych. 

2. Szkołę doktorską tworzy, przekształca i likwiduje Rektor. 

3. Szkoła doktorska może być współtworzona z inną uczelnią akademicką 
lub instytucją naukową. Decyzję o współtworzeniu szkoły doktorskiej podejmuje 
Rektor po zasięgnięciu opinii Senatu oraz właściwego organu samorządu 
doktorantów. Niezajęcie stanowiska przez właściwy organ samorządu doktorantów 
w terminie 30 dni uważa się za wyrażenie opinii. 

§ 19 
Ogólnouniwersytecka jednostka organizacyjna 

1. Ogólnouniwersytecką jednostkę organizacyjną tworzy się w celu: 
1) organizowania i realizowania kształcenia na określonym kierunku lub kierunkach 
studiów; 
2) wykonywania na rzecz jednostek organizujących studia usługowej działalności 
dydaktycznej; 
3) prowadzenia badań naukowych lub określonego zadania badawczego, mających 
znaczenie ogólnouniwersyteckie; 
4) organizowania i realizowania współpracy jednostek organizacyjnych, o których 
mowa w § 11 ust. 1 pkt 1-5, w zakresie określonym w regulaminie 
ogólnouniwersyteckiej jednostki organizacyjnej; 
5) prowadzenia na rzecz całej wspólnoty Uniwersytetu działalności o charakterze 
ogólnouczelnianym lub działalności gospodarczej; 
6) prowadzenia przez Uniwersytet innych niż studia podyplomowe 
ogólnouniwersyteckich form kształcenia. 

2. Ogólnouniwersytecka jednostka organizacyjna może być utworzona także 
na czas określony lub w celu realizacji określonego zadania. 

3. Jeżeli regulamin ogólnouniwersyteckiej jednostki organizacyjnej, o której 
mowa w ust. 1 pkt 1 i 2, przewiduje powołanie rady takiej jednostki, to co najmniej 
20% jej składu stanowią przedstawiciele studentów i doktorantów. 

4. Postanowienia ust. 3 stosuje się odpowiednio w przypadku 
ogólnouniwersyteckiej jednostki organizacyjnej, o której mowa w ust. 1 pkt 4, jeżeli 
regulamin tej jednostki przewiduje powołanie rady oraz przewiduje współpracę 
w zakresie kształcenia studentów. 

5. Ogólnouniwersytecką jednostkę organizacyjną, o której mowa w ust. 1 
pkt 1, tworzy Rektor z własnej inicjatywy lub na wniosek grupy co najmniej 10 
nauczycieli akademickich mających co najmniej stopień doktora, dla których 
Uniwersytet jest podstawowym miejscem pracy, po zasięgnięciu opinii 
Uniwersyteckiej Rady ds. Kształcenia. 

6. Ogólnouniwersytecką jednostkę organizacyjną, o której mowa w ust. 1 
pkt 2 i 4, tworzy Rektor z własnej inicjatywy lub na wniosek zainteresowanych 
jednostek organizacyjnych. 

7. Ogólnouniwersytecką jednostkę organizacyjną, o której mowa w ust. 1 pkt 
5, tworzy Rektor z własnej inicjatywy lub na wniosek Senatu. Wniosek Senatu 
zastępuje opinię, o której mowa w §12 ust. 3. 

8. Ogólnouniwersytecką jednostkę organizacyjną, o której mowa w ust. 1 
pkt 3, tworzy Rektor z własnej inicjatywy lub na wniosek grupy co najmniej 
10 nauczycieli akademickich mających tytuł profesora lub stopień doktora 
habilitowanego, dla których Uniwersytet jest podstawowym miejscem pracy. 
Jednostkę tworzy się, jeżeli na jej rzecz pracuje co najmniej 10 nauczycieli 
akademickich mających co najmniej stopień doktora, dla których Uniwersytet jest 
podstawowym miejscem pracy, reprezentujących dyscypliny, w zakresie których 
prowadzone są w tej jednostce badania naukowe. 

9. Ogólnouniwersytecka jednostka organizacyjna może być utworzona 
w celach opisanych w ust. 1 pkt 1 i 3. Jednostkę tworzy Rektor z własnej inicjatywy 
lub na wniosek grupy co najmniej 10 nauczycieli akademickich mających tytuł 
profesora lub stopień doktora habilitowanego, dla których Uniwersytet jest 
podstawowym miejscem pracy, po zasięgnięciu opinii Uniwersyteckiej Rady ds. 
Kształcenia. Jednostkę tworzy się, jeżeli na jej rzecz pracuje co najmniej 10 
nauczycieli akademickich mających co najmniej stopień doktora, dla których 
Uniwersytet jest podstawowym miejscem pracy, reprezentujących dyscypliny, 
w zakresie których prowadzone są w tej jednostce badania naukowe. Ust. 3 stosuje 
się odpowiednio. 

§ 20 
Jednostka wspólna 

1. Uniwersytet wraz z innymi podmiotami, w tym uczelniami krajowymi lub 
zagranicznymi, lub innymi placówkami naukowymi, w tym instytutami Polskiej 
Akademii Nauk, może tworzyć, na podstawie porozumienia zawartego przez Rektora 
po zasięgnięciu opinii Senatu, jednostki wspólne dla realizacji prac badawczych lub 
zadań dydaktycznych, a także dla realizacji innych celów, wynikających z przepisów 
prawa lub postanowień Statutu. 

2. Do jednostek, o których mowa w ust. 1, w zakresie nieuregulowanym 
porozumieniem, o którym mowa w ust. 1, stosuje się postanowienia Statutu i inne 
przepisy obowiązujące na Uniwersytecie. 

3. Jednostki, o których mowa w ust. 1, mogą stanowić, jeżeli tak zdecyduje 
Rektor, część struktury organizacyjnej Uniwersytetu lub być jednostkami 
wewnętrznymi, o których mowa w § 13. 

§ 21 
Jednostka organizacyjna administracji ogólnouniwersyteckiej 

Jednostki organizacyjne Uniwersytetu, o których mowa w § 11 ust. 1 pkt 6, 
tworzy, przekształca i likwiduje Rektor z własnej inicjatywy lub na wniosek kanclerza. 

§ 22 
System biblioteczno-informacyjny 

1. Na Uniwersytecie działa system biblioteczno-informacyjny, do którego 
należą Biblioteka Uniwersytecka w Warszawie, zwana dalej „BUW”, jako biblioteka 
główna, filie BUW oraz biblioteki w strukturze innych jednostek organizacyjnych 
Uniwersytetu lub ich wewnętrznych jednostek organizacyjnych. 

2. BUW ma charakter publicznej biblioteki naukowej w rozumieniu przepisów 
ustawy z dnia 27 czerwca 1997 r. o bibliotekach (tekst jednolity: Dz. U. z 2018 r. 
poz. 574 z późn. zm.) i jest ogólnouniwersytecką jednostką organizacyjną 
w rozumieniu § 19 ust. 1 pkt 5. 

3. W związku z funkcjonowaniem systemu, o którym mowa w ust. 1, 
Uniwersytet przetwarza następujące dane osobowe osób korzystających z systemu: 
imię, nazwisko, nr PESEL, numer dowodu osobistego lub paszportu, albo innego 
dokumentu stwierdzającego w kraju jego wydania tożsamość danej osoby, datę 
urodzenia w przypadku osób niemających numeru PESEL, adres zameldowania lub 
adres zamieszkania, adres elektroniczny, tytuł lub stopień naukowy, numer karty 
bibliotecznej lub numer elektronicznej karty uprawniającej do korzystania z systemu 
biblioteczno-informacyjnego. 

4. Regulamin działania systemu, o którym mowa w ust. 1, w tym tryb 
tworzenia, przekształcania i likwidacji bibliotek, a także skład, uwzględniający 
reprezentację studentów i reprezentację doktorantów, oraz tryb powołania podmiotu 
kolegialnego działającego w ramach systemu biblioteczno-informacyjnego, określi 
Rektor po zasięgnięciu opinii Senatu. 

§ 23 
Akademickie biuro karier 

Na Uniwersytecie może działać akademickie biuro karier, o którym mowa 
w art. 49 ust. 4 Ustawy. Zasady działania biura określi Rektor. 

Rozdział 2 
ORGANY UNIWERSYTETU 

§ 24 
Rodzaje organów Uniwersytetu 

1. Organami kolegialnymi Uniwersytetu są: Rada Uczelni, Senat, rady 
naukowe dyscyplin oraz Rada Naukowa Dziedzin. 

2. Organem jednoosobowym Uniwersytetu jest Rektor. 

3. Organem wyborczym Uniwersytetu jest Kolegium Elektorów. 

§ 25 
Kadencyjność organów 

1. Organy Uniwersytetu są organami kadencyjnymi. 

2. Ta sama osoba nie może pełnić funkcji Rektora dłużej niż przez dwie 
kolejne pełne kadencje. 

3. Ta sama osoba nie może być członkiem Senatu dłużej niż przez dwie 
kolejne pełne kadencje. Nie dotyczy to osób wchodzących w skład Senatu w związku 
z pełnieniem funkcji Rektora. 

4. Ta sama osoba nie może być członkiem Rady Uczelni dłużej niż przez 
dwie kolejne pełne kadencje. 

§ 26 
Podejmowanie uchwał przez organy kolegialne 

1. Organy kolegialne i organy wyborcze podejmują uchwały w głosowaniu 
jawnym lub tajnym. 

2. Organy kolegialne i organy wyborcze podejmują uchwały większością 
ważnie oddanych głosów w obecności co najmniej połowy ich statutowej liczby 
członków, chyba że Ustawa lub Statut stanowią inaczej. 

3. W sprawach dotyczących obsadzenia stanowisk lub mandatu, z wyjątkiem 
uchwał podejmowanych przez Uczelnianą Komisję Wyborczą, a także 
w indywidualnych sprawach pracowniczych, uchwały podejmuje się w głosowaniu 
tajnym. Głosowanie tajne zarządza się także na wniosek co najmniej jednego 
członka organu kolegialnego, z wyjątkiem głosowania w sprawach formalnych. 

§ 27 
Rada Uczelni 

1. W skład Rady Uczelni wchodzi: 
1) sześć osób powoływanych przez Senat; 
2) przewodniczący samorządu studenckiego Uniwersytetu Warszawskiego. 

2. Członkiem Rady Uczelni może być osoba, która spełnia warunki 
wskazane w art. 20 ust. 1 Ustawy. 

3. Członków Rady Uczelni Senat wybiera bezwzględną większością głosów 
w obecności co najmniej połowy statutowej liczby członków, spośród kandydatów 
zgłoszonych przez członków Senatu. Tryb zgłaszania kandydatów do Rady Uczelni 
określi Senat w drodze uchwały. 

4. Członek Rady Uczelni może zostać odwołany przed upływem kadencji 
w drodze uchwały Senatu podjętej większością 2/3 statutowej liczby członków 
Senatu. 

5. Rada Uczelni uchwala regulamin określający tryb jej funkcjonowania. 

6. Przewodniczącym Rady Uczelni jest jej członek pochodzący spoza 
wspólnoty Uniwersytetu, wybrany przez Senat bezwzględną większością głosów 
w obecności co najmniej połowy statutowej liczby jego członków. 

7. Posiedzenia Rady Uczelni zwołuje i prowadzi jej przewodniczący. 

8. Rada Uczelni może zapraszać gości do udziału w swoich posiedzeniach. 

§ 28 
Kompetencje Rady Uczelni 

1. Do zadań Rady Uczelni należy: 
1) opiniowanie projektu strategii Uniwersytetu; 
2) opiniowanie projektu Statutu; 
3) monitorowanie gospodarki finansowej Uniwersytetu; 
4) monitorowanie zarządzania Uniwersytetem; 
5) wskazywanie kandydatów na Rektora, po zaopiniowaniu przez Senat; 
6) opiniowanie sprawozdania z realizacji strategii Uniwersytetu. 

2. W ramach monitorowania gospodarki finansowej Rada Uczelni: 
1) opiniuje plan rzeczowo-finansowy; 
2) zatwierdza sprawozdanie z wykonania planu rzeczowo-finansowego; 
3) zatwierdza sprawozdanie finansowe. 

3. Rada Uczelni może wyrażać opinie oraz formułować stanowiska z własnej 
inicjatywy. 

4. W ramach wykonywania zadań opisanych w ust 1, 2 i 3 Rada Uczelni ma 
prawo do uzyskiwania informacji od innych organów Uniwersytetu, organów 
samorządu studenckiego i samorządu doktorantów oraz organizacji działających na 
Uniwersytecie, a także zwracania się o wyjaśnienia do wszystkich członków 
wspólnoty Uniwersytetu. 

5. Rada Uczelni składa Senatowi roczne sprawozdanie z działalności. 

6. Wykonując czynności związane z zadaniami, o których mowa w ust. 1, 2 
i 3, członkowie Rady Uczelni kierują się dobrem Uniwersytetu i działają na jego 
rzecz. 

§ 29 
Rektor 

1. Rektor kieruje działalnością Uniwersytetu, reprezentuje Uniwersytet na 
zewnątrz oraz jest przełożonym pracowników, studentów i doktorantów. 

2. Rektorowi przysługuje tytuł honorowy Magnificencji. 

§ 30 
Kandydat na Rektora 

1. Rektorem może być osoba: 
1) spełniająca warunki określone w art. 24 ust. 1 Ustawy; 
2) mająca co najmniej stopień doktora habilitowanego; 
3) zatrudniona na Uniwersytecie jako podstawowym miejscu pracy na stanowisku 
profesora lub profesora uczelni. 

2. Warunek, o którym mowa w ust. 1 pkt 3, musi być spełniony od dnia 
rozpoczęcia kadencji. 

§ 31 
Organy uprawnione do wskazywania kandydatów na Rektora 
Kandydatów na Rektora wskazuje: 
1) Rada Uczelni; 
2) Kolegium Elektorów. 


§ 32 
Wskazywanie kandydatów na Rektora przez Radę Uczelni 

1. Rada Uczelni wskazuje dwóch kandydatów, po zaopiniowaniu ich przez 
Senat. 

2. Senat opiniuje każdą kandydaturę w drodze odrębnej uchwały 
bezwzględną większością głosów w obecności co najmniej połowy statutowego 
składu. Senat może poprzedzić podjęcie uchwały spotkaniem z kandydatami. 

3. Tryb wyłaniania kandydatów wskazywanych przez Radę Uczelni określa 
regulamin Rady, o którym mowa w art. 22 ust. 2 Ustawy, z uwzględnieniem 
warunków, o których mowa w § 30 ust. 1 pkt 1 i 2. 

§ 33 
Wyłanianie kandydatów na Rektora przez Kolegium Elektorów 

1. Kolegium Elektorów wyłania kandydatów na Rektora w drodze głosowania 
indykacyjnego, w którym każdy członek Kolegium może zgłosić nie więcej niż dwóch 
kandydatów. 

2. Kandydatami na Rektora zostają osoby, które w głosowaniu, o którym 
mowa w ust. 1, uzyskały co najmniej 10% głosów i spełniają warunki, o których 
mowa w § 30 ust. 1 pkt 1 i 2. 

3. Kandydaci na Rektora, o których mowa w poprzednim ustępie, podlegają 
zaopiniowaniu przez Senat. Postanowienia § 32 ust. 2 stosuje się odpowiednio. 

§ 34 
Lista kandydatów na Rektora 

Listę kandydatów na Rektora, wyłonionych w procedurze określonej w § 32 
i 33, i spełniających warunki określone w § 30 ust. 1 pkt 1 i 2, ogłasza Uczelniana 
Komisja Wyborcza. 

§ 35 
Wybór Rektora 

1. Rektora Uniwersytetu wybiera Kolegium Elektorów bezwzględną 
większością głosów w obecności co najmniej połowy statutowego składu kolegium, 
spośród kandydatów, o których mowa w § 34. 

2. Jeżeli żaden z kandydatów nie uzyska wymaganej większości, 
przeprowadza się drugą turę głosowania, w której uczestniczą dwaj kandydaci, 
którzy uzyskali największą liczbę głosów w pierwszej turze. W przypadku, gdy na 
drugim miejscu znajduje się więcej niż jedna osoba z tą samą liczbą głosów, 
do drugiej tury wchodzą wszystkie te osoby. 

3. Jeżeli w drugim głosowaniu żaden z kandydatów nie uzyska wymaganej 
większości głosów, przeprowadza się trzecią turę głosowania, w której uczestniczą 
dwaj kandydaci, którzy uzyskali największą liczbę głosów w drugiej turze. 
W przypadku, gdy na drugim miejscu znajduje się więcej niż jedna osoba z tą samą 
liczbą głosów, do trzeciej tury wchodzą wszystkie te osoby. 

4. Jeżeli w trzeciej turze nikt nie uzyskał wymaganej większości głosów, 
wybory przeprowadza się ponownie, począwszy od zgłaszania kandydatów 

5. Osoba wybrana na Rektora jest Rektorem elektem. 

§ 36 
Kompetencje Rektora 

1. Rektor podejmuje czynności we wszystkich sprawach dotyczących 
Uniwersytetu, z wyjątkiem spraw zastrzeżonych do kompetencji innych organów 
Uniwersytetu przez przepisy prawa lub postanowienia Statutu. 

2. Do zadań Rektora należy w szczególności: 
1) przygotowywanie projektu Statutu i jego zmian; 
2) przygotowywanie projektu strategii Uniwersytetu i jej zmian; 
3) składanie sprawozdań z realizacji strategii Uniwersytetu i przedkładanie ich 
Senatowi; 
4) powoływanie osób do pełnienia funkcji kierowniczych na Uniwersytecie i ich 
odwoływanie oraz określanie zakresu ich obowiązków w zakresie 
nieuregulowanym w postanowieniach Statutu; 
5) określanie i prowadzenie polityki kadrowej; 
6) określanie polityki w zakresie badań i kształcenia; 
7) wykonywanie czynności z zakresu prawa pracy; 
8) tworzenie studiów na określonym kierunku, poziomie i profilu; 
9) nadawanie regulaminu organizacyjnego Uniwersytetu; 
10) zawieranie umów o współpracy z podmiotami zagranicznymi z tym, że o zawartej 
umowie powiadamiany jest niezwłocznie Senat; 
11) prowadzenie gospodarki finansowej Uniwersytetu; 
12) tworzenie komisji i zespołów rektorskich; 
13) zapewnianie wykonywania przepisów obowiązujących na Uniwersytecie; 
14) wykonywanie innych czynności przewidzianych w przepisach prawa lub 
postanowieniach Statutu. 

3. W okresie od dnia powołania Rektora elekta do dnia rozpoczęcia kadencji, 
Rektor-elekt podejmuje czynności przewidziane w § 57 ust. 1 w zakresie uzyskania 
zgody samorządu studenckiego oraz w § 59 ust. 7, z tym że decyzje o powołaniu 
osób do pełnienia funkcji kierowniczej podejmuje Rektor nie wcześniej niż z chwilą 
rozpoczęcia kadencji. 

4. W celu wykonywania czynności, o których mowa w ust. 1 i 2, a także 
w sytuacjach przewidzianych w postanowieniach Statutu, Rektor może wydawać 
zarządzenia, postanowienia, obwieszczenia oraz inne akty prawne. 

5. W celu wykonywania zadania, o którym mowa w ust. 1 pkt 13, Rektor 
może zawieszać lub uchylać rozstrzygnięcia lub uchwały podejmowane przez władze 
jednostek organizacyjnych Uniwersytetu, naruszające przepisy prawa lub 
postanowienia Statutu, albo sprzeczne ze strategią Uniwersytetu. 

6. Powołanie osoby do pełnienia funkcji kierowniczej, do której obowiązków 
należą sprawy studenckie lub sprawy doktorantów, wymaga uzgodnienia 
odpowiednio z samorządem studenckim lub z samorządem doktorantów. Brak 
zajęcia przez samorząd stanowiska w tej sprawie w terminie 14 dni od daty 
przedstawienia kandydatury uważa się za wyrażenie zgody. 

7. Funkcji Rektora nie można łączyć z żadną funkcją kierowniczą na 
Uniwersytecie, zajmowaniem stanowiska zastępcy osoby pełniącej funkcję 
kierowniczą na Uniwersytecie, stanowiskiem kierownika lub zastępcy kierownika 
wewnętrznej jednostki organizacyjnej jednostki organizacyjnej Uniwersytetu, o której 
mowa w § 11 ust. 1 pkt 1-5, członkostwem organu kolegialnego Uniwersytetu, 
z wyjątkiem Senatu, ani członkostwem rady jednostki organizacyjnej Uniwersytetu 
lub rady jej wewnętrznej jednostki organizacyjnej. 

