§ 90 
Wybór członków UKW 

Członków UKW wybiera się bezwzględną większością głosów. 

§ 91 
Wybory uzupełniające do UKW 

1. W przypadku wygaśnięcia mandatu członka UKW Senat dokonuje wyboru 
uzupełniającego nie później niż w ciągu dwóch miesięcy od dnia stwierdzenia 
wygaśnięcia mandatu. 

2. Do wyborów uzupełniających, o których mowa w ust. 1, § 89 stosuje się 
odpowiednio. 

§ 92 
Zakaz łączenia mandatu członka UKW 

1. Mandatu członka UKW nie można łączyć z zajmowaniem stanowiska 
organu jednoosobowego Uniwersytetu, z pełnieniem funkcji kierowniczej, a także 
z pełnieniem mandatu z wyboru w organie kolegialnym lub organie wyborczym 
Uniwersytetu. 

2. Z dniem wyrażenia zgody na kandydowanie na stanowisko lub mandat, 
o których mowa w ust. 1, do dnia głosowania zostaje zawieszone członkostwo 
w UKW. Osoba, której członkostwo w UKW zostało zawieszone, nie bierze udziału 
w pracach UKW. 

3. Z dniem dokonania wyboru na stanowisko lub mandat, powołania na 
funkcję kierowniczą, o których mowa w ust. 1, mandat członka UKW wygasa. 

§ 93 
Pierwsze posiedzenie UKW 

1. Pierwsze posiedzenie UKW zwołuje Rektor, nie później niż w ciągu dwóch 
tygodni od dnia dokonania wyboru UKW przez Senat. 

2. Rektor przewodniczy pierwszemu posiedzeniu UKW. 

3. Na pierwszym posiedzeniu UKW wybiera ze swojego składu, 
w głosowaniu tajnym, bezwzględną większością głosów w obecności co najmniej 
połowy swego składu, przewodniczącego UKW oraz zastępcę przewodniczącego 
UKW. 

§ 94 
Przewodniczący UKW 

1. Przewodniczący UKW zwołuje obrady UKW i im przewodniczy 
oraz reprezentuje ją na zewnątrz. 

2. Przewodniczący UKW wykonuje również inne czynności leżące w jego 
kompetencjach, określone w Ustawie i w Statucie. 

§ 95 
Kompetencje UKW 

1. Do kompetencji UKW należy: 
1) organizowanie określonych w Statucie czynności wyborczych; 
2) sprawowanie nadzoru nad czynnościami wyborczymi przeprowadzanymi 
na Uniwersytecie; 
3) sprawowanie nadzoru nad pozostałymi komisjami wyborczymi; 
4) ustalenie terminarza czynności wyborczych; 
5) ustalenie okręgów wyborczych oraz liczby elektorów w nich wybieranych przez 
poszczególne grupy wspólnoty akademickiej; 
6) powoływanie członków okręgowych komisji wyborczych; 
7) uchylanie sprzecznych z Ustawą lub Statutem uchwał i decyzji komisji 
wyborczych; 
8) rejestrowanie kandydatów i podawanie do publicznej wiadomości list 
kandydatów na stanowiska Rektora; 
9) organizowanie zebrań prezentujących kandydatów na Rektora oraz określenie 
zasad ich przebiegu i prowadzenia; 
10) stwierdzenie ważności wyboru: Rektora, Rady Uczelni, członka Senatu i członka 
Kolegium Elektorów, członków rad naukowych dyscyplin i Rady Naukowej 
Dziedzin, członków podmiotów kolegialnych, kandydatów na dziekana; 
11) rozstrzyganie wątpliwości dotyczących spraw związanych z przebiegiem 
wyborów; 
12) podejmowanie wiążących inne organy uchwał w sprawie wykładni przepisów 
wyborczych; 
13) ustalanie wzorów formularzy, sprawozdań, kart do głosowania oraz innych 
dokumentów związanych z czynnościami wyborczymi; 
14) podejmowanie innych przewidzianych przepisami czynności. 

2. W przypadku uzasadnionych wątpliwości co do prawidłowości pracy 
wydziałowej komisji wyborczej, UKW może większością 3/5 ogólnej liczby swoich 
członków, rozwiązać lub zawiesić wydziałową komisję wyborczą. W takiej sytuacji 
czynności leżące w kompetencjach wydziałowej komisji wyborczej wykonuje UKW. 

3. Postanowienie ust. 2 stosuje się odpowiednio do okręgowych komisji 
wyborczych. 

§ 96 
Formy działania UKW 

1. UKW realizuje swoje uprawnienia w formie uchwał podejmowanych 
na posiedzeniach. 

2. UKW podejmuje uchwały większością głosów w obecności co najmniej 
połowy statutowego składu UKW. 
3. UKW może, na wniosek Przewodniczącego UKW, podjąć uchwałę w trybie 
innym niż określony w ust. 1, w szczególności przy użyciu środków komunikacji 
elektronicznej. 

§ 97 
Wydziałowe komisje wyborcze 

1. Do przeprowadzenia wyborów na wydziale rada wydziału wybiera 
wydziałową komisję wyborczą. 

2. Rada wydziału powołuje komisję wyborczą nie później niż do końca 
grudnia roku poprzedzającego rok wyborczy. 

3. W skład wydziałowej komisji wyborczej powołuje się od czterech do ośmiu 
członków, spośród różnych grup wspólnoty Uniwersytetu tej jednostki. 

4. Do wydziałowych komisji wyborczych oraz ich członków postanowienia 
§ 92-94 i § 96 stosuje się odpowiednio, z tym że kompetencje Rektora, określone 
w tych postanowieniach, wykonuje dziekan. 

§ 98 
Kompetencje wydziałowych komisji wyborczych 

Do kompetencji wydziałowej komisji wyborczej należy: 
1) organizowanie czynności wyborczych przeprowadzanych na wydziale oraz, jeżeli 
UKW powierzy wydziałowej komisji wyborczej wykonywanie takich obowiązków, 
organizowanie czynności wyborczych dotyczących rady naukowej dyscypliny; 
2) ustalanie, z uwzględnieniem terminarza czynności wyborczych określonego 
przez UKW, szczegółowego terminarza czynności wyborczych na wydziale; 
3) sporządzenie i przekazanie UKW sprawozdań z czynności wyborczych; 
4) organizowanie zebrań wyborczych w celu dokonania wyboru członków Kolegium 
Elektorów spośród nauczycieli akademickich; 
5) organizowanie zebrań wyborczych w celu dokonania wyboru członków Senatu, 
o których mowa w § 39 ust. 1, o ile UKW powierzy wydziałowej komisji wyborczej 
to zadanie; 
6) organizowanie procedury wskazania kandydatów na dziekana, określonej w § 59; 
7) wykonywanie innych zadań powierzonych przez UKW. 

§ 99 
Okręgowe komisje wyborcze 

Do okręgowych komisji wyborczych stosuje się, odpowiednio postanowienia 
dotyczące wydziałowej komisji wyborczej, z wyłączeniem § 97. 

Rozdział 3 
KOLEGIUM ELEKTORÓW 

§ 100 
Skład Kolegium Elektorów 

Kolegium Elektorów składa się z przedstawicieli poszczególnych grup 
wspólnoty Uniwersytetu, zwanych dalej „elektorami”, wybieranych w wydziałach oraz 
okręgach wyborczych. 

§ 101 
Wybór elektorów 

1. Na wydziale i w okręgu wyborczym każda z grup wspólnoty Uniwersytetu 
oddzielnie wybiera co najmniej jednego elektora. 

2. W głosowaniu w sprawie wyboru elektora z danej grupy wspólnoty 
Uniwersytetu biorą udział wyłącznie członkowie tej grupy wspólnoty Uniwersytetu. 

§ 102 
Tryb wyboru elektorów studenckich i doktoranckich 

Tryb wyboru elektorów, będących przedstawicielami wspólnoty Uniwersytetu, 
o której mowa w § 2 pkt 2 i 3, określają odpowiednio regulamin samorządu 
studenckiego i regulamin samorządu doktorantów. 

§ 103 
Regulamin Kolegium Elektorów 

Zasady i tryb działania Kolegium Elektorów określa jego Regulamin uchwalany 
przez UKW. 

DZIAŁ V 
PRACOWNICY UNIWERSYTETU 

§ 104 
Pracownicy zatrudnieni na Uniwersytecie 

Na Uniwersytecie są zatrudnieni nauczyciele akademiccy oraz pracownicy 
niebędący nauczycielami akademickimi (pracownicy Uniwersytetu). 

§ 105 
Nauczyciele akademiccy 

1. Nauczycieli akademickich zatrudnia się w grupach pracowników: 
badawczo-dydaktycznych, badawczych oraz dydaktycznych. 

2. Nauczyciele akademiccy w grupie pracowników badawczo-dydaktycznych 
są zatrudniani na stanowiskach: 
1) profesora; 
2) profesora uczelni; 
3) profesora wizytującego; 
4) adiunkta; 
5) starszego asystenta; 
6) asystenta. 

3. Nauczyciele akademiccy w grupie pracowników badawczych są 
zatrudniani na stanowiskach: 
1) profesora; 
2) profesora uczelni; 
3) profesora wizytującego; 
4) adiunkta; 
5) badacza wizytującego; 
6) starszego asystenta; 
7) asystenta. 

4. Nauczyciele akademiccy w grupie pracowników dydaktycznych są 
zatrudniani na stanowiskach: 
1) profesora; 
2) profesora uczelni; 
3) wykładowcy wizytującego; 
4) adiunkta; 
5) starszego asystenta; 
6) asystenta; 
7) lektora; 
8) instruktora. 
