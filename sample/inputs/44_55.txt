§ 44 
Prawo Senatu i komisji senackich do informacji 

Senat i komisje Senatu mają prawo do uzyskiwania informacji od innych 
organów Uniwersytetu, organów samorządu studenckiego i samorządu doktorantów 
oraz organizacji działających na Uniwersytecie, a także zwracania się o wyjaśnienia 
do wszystkich członków wspólnoty Uniwersytetu. 

§ 45 
Tryb zwoływania posiedzeń i podejmowania uchwał Senatu 

1. Posiedzenia Senatu zwołuje Rektor z własnej inicjatywy lub na wniosek co 
najmniej 1/5 statutowej liczby członków Senatu. 

2. Tryb zwoływania posiedzeń oraz tryb pracy Senatu określa Regulamin 
Senatu, stanowiący załącznik nr 2 do Statutu. 

3. Senat podejmuje uchwały na wniosek Rektora, komisji Senatu lub grupy 
co najmniej pięciu członków Senatu. 

§ 46 
Komisje senackie 

1. Senat może tworzyć komisje stałe na okres swojej kadencji. Senat może 
tworzyć inne komisje w celu wykonania określonego zadania. 

2. Senat w uchwale o utworzeniu komisji określa zakres jej działania. 

3. Senat wybiera członków komisji bezwzględną większością głosów spośród 
członków Senatu oraz kandydatów zgłoszonych przez członków Senatu, rady 
jednostek organizacyjnych Uniwersytetu oraz samorząd studencki i samorząd 
doktorantów. 

4. Senat wybiera przewodniczącego komisji spośród członków Senatu 
bezwzględną większością głosów. 

5. W posiedzeniach komisji senackich uczestniczą z głosem doradczym 
zatrudnieni na Uniwersytecie przedstawiciele związków zawodowych działających na 
Uniwersytecie, po jednym z każdego związku. 

§ 47 
Rady naukowe dyscyplin 

Rada naukowa dyscypliny, dalej zwana „Radą”, jest organem Uniwersytetu 
w rozumieniu art. 17 ust. 2 i art. 28 ust. 4 Ustawy. 

§ 48 
Tworzenie rad naukowych dyscyplin 

1. Radę tworzy się w dyscyplinie lub dyscyplinach, w których Uniwersytet ma 
prawo nadawania stopni naukowych. 

2. Wykaz dyscyplin, o których mowa w ust. 1, ogłasza Rektor. 

3. Radę tworzy Rektor, po zasięgnięciu opinii Senatu, z własnej inicjatywy 
lub na wniosek co najmniej 12 nauczycieli akademickich spełniających warunki 
określone w § 51 ust. 1 i 2. 

4. W trybie określonym w ust. 3 Rektor może dołączyć dyscyplinę do 
istniejącej rady. 

§ 49 
Kompetencje rad naukowych dyscyplin 

Do zadań rady należy: 
1) nadawanie stopni naukowych doktora i doktora habilitowanego; 
2) ustalanie kryteriów oceny osiągnięć naukowych nauczycieli akademickich; 
3) ustalanie kryteriów, które powinni spełniać nauczyciele akademiccy powoływani 
do rady przez Rektora; 
4) wybór członków rady dydaktycznej, o których mowa w § 69 ust. 4; 
5) wyznaczanie przedstawicieli rady do składu komisji konkursowych; 
6) prowadzenie postępowania nostryfikacyjnego w rozumieniu art. 328 Ustawy; 
7) wykonywanie innych zadań określonych w Statucie lub w przepisach prawa lub 
zleconych przez Rektora, Senat lub Radę Uczelni; 
8) koordynowanie działań związanych z przygotowaniem ewaluacji działalności 
naukowej Uniwersytetu w ramach danej dyscypliny; 
9) przedstawianie Senatowi, nie rzadziej niż co dwa lata, oceny poziomu badań 
w danej dyscyplinie na Uniwersytecie w odniesieniu do standardów 
międzynarodowych. 

§ 50 
Kadencja rad naukowych dyscyplin 

Kadencja rady trwa cztery lata i rozpoczyna się w dniu 1 stycznia roku 
następującego po roku wyboru Rektora. 

§ 51 
Członkowie rad naukowych dyscyplin 

1. Członkiem rady może być osoba spełniająca warunki określone w art. 20 
ust. 1 pkt. 1-7 Ustawy, zatrudniona na Uniwersytecie jako podstawowym miejscu 
pracy i mająca co najmniej stopień doktora. 

2. Członkiem konkretnej rady może być osoba, która oprócz warunków 
wskazanych w ust. 1, wskazała przynależność do danej dyscypliny w oświadczeniu, 
o którym mowa w art. 265 ust. 5 Ustawy. 

3. W przypadku wskazania w oświadczeniu, o którym mowa w ust. 2, więcej 
niż jednej dyscypliny, przez przynależność do danej dyscypliny należy rozumieć 
przynależność do dyscypliny, której nauczyciel akademicki przypisał w oświadczeniu 
wyższą wartość wyrażoną w procentach lub, gdy nauczyciel akademicki przypisał 
w oświadczeniu dwóm dyscyplinom tę samą wartość, do jednej z nich, wskazanej 
przez niego. 

§ 52 
Liczebność rad naukowych dyscyplin 

1. Rada liczy od 25 do 50 członków. 

2. Liczbę członków rady ustala Rektor. W przypadku dyscypliny 
reprezentowanej na Uniwersytecie przez mniej niż 35 nauczycieli akademickich, 
Rektor, po zasięgnięciu opinii Senatu, może powołać radę naukową takiej dyscypliny 
pod warunkiem, że dyscyplina ta uzyskała w ocenie parametrycznej kategorię A+. 

§ 53 
Skład rad naukowych dyscyplin 

1. W skład rady wchodzą: 
1) nauczyciele akademiccy, którzy spełniają wymogi, o których mowa w § 49 pkt 3, 
powołani przez Rektora – w liczbie nie większej niż 1/3 członków rady; 
2) nauczyciele akademiccy wyłonieni w drodze wyborów – w liczbie odpowiadającej 
liczbie miejsc pozostałych do obsadzenia po powołaniu, o którym mowa w pkt 1, 
oraz po wskazaniu, o którym mowa w ust. 2. 

2. W skład rady wchodzi przedstawiciel doktorantów wskazany zgodnie 
z postanowieniami regulaminu samorządu doktorantów. Postanowienia § 51 nie 
stosuje się. 

3. Wyborów członków rady, o których mowa w ust. 1 pkt 2, dokonuje się 
w grupach: 
1) nauczycieli akademickich mających tytuł profesora lub stopień doktora 
habilitowanego – w liczbie 70% członków rady, o których mowa w ust. 1 pkt 2; 
2) pozostałych nauczycieli akademickich – w liczbie 30% członków rady, o których 
mowa w ust. 1 pkt 2. 

4. W wyborach osób, o których mowa w ust. 3, uczestniczą wszyscy 
nauczyciele akademiccy należący do danej grupy i spełniający warunek, o którym 
mowa w § 51 ust. 2 i 3. 

§ 54 
Tryb pracy rad naukowych dyscyplin 

1. Przewodniczącego i zastępcę przewodniczącego rady wybierają spośród 
siebie członkowie rady na pierwszym posiedzeniu danej kadencji zwołanym przez 
Rektora i prowadzonym przez niego lub osobę przez niego umocowaną do momentu 
wyboru przewodniczącego. 

2. Przewodniczący rady zwołuje posiedzenia rady i je prowadzi. 

3. Rada podejmuje uchwały bezwzględną większością głosów w obecności 
co najmniej połowy swego składu. W sprawach, o których mowa w art. 28 ust. 4 
Ustawy, w głosowaniu biorą udział wyłącznie osoby zajmujące stanowisko profesora, 
profesora uczelni lub mające stopień doktora habilitowanego. 

4. W sprawach, o których mowa w art. 28 ust. 4 Ustawy, rada może 
powoływać komisje w celu podejmowania czynności w postępowaniu w sprawie 
o nadanie stopnia doktora, z tym że stopień nadaje rada. Komisje mogą być 
powoływane na okres kadencji rady lub dla potrzeb konkretnego postępowania 
o nadanie stopnia doktora. 

5. Tryb powoływania komisji, o której mowa w ust. 4, oraz zakres jej działań, 
określa Senat. 

6. Członkami komisji, o której mowa w ust. 4, mogą być nauczyciele 
akademiccy zajmujący stanowisko profesora lub profesora uczelni lub mający 
stopień doktora habilitowanego. 

§ 55 
Rada Naukowa Dziedzin 

1. Rektor może utworzyć Radę Naukową Dziedzin, w skład której wchodzą 
przedstawiciele wszystkich rad naukowych dyscyplin, utworzonych na Uniwersytecie. 

2. Rada Naukowa Dziedzin jest organem Uniwersytetu w rozumieniu 
art. 17 ust. 2 i art. 28 ust. 4 Ustawy. 

3. Rada Naukowa Dziedzin może podejmować czynności w zakresie 
wynikającym z art. 185 ust. 3 Ustawy. 

4. Sposób wyłaniania i liczbę przedstawicieli, o których mowa w ust. 1, 
określa Senat. 

5. W skład Rady Naukowej Dziedzin wchodzi przedstawiciel doktorantów 
wskazany zgodnie z postanowieniami regulaminu samorządu doktorantów. 
Postanowienia § 51 nie stosuje się. 

6. Do Rady Naukowej Dziedzin postanowienia § 50 oraz 54 stosuje się 
odpowiednio. 
