§ 65 
Dyrektor kolegium 

1. Kierownikiem kolegium studiów jest dyrektor kolegium. 

2. Dyrektora kolegium powołuje Rektor w uzgodnieniu z samorządem 
studenckim i po zasięgnięciu opinii dziekanów właściwych ze względu na dyscypliny 
wiodące, w ramach których organizowane są kierunki studiów w danym kolegium. 

3. Niezajęcie przez samorząd studencki stanowiska w terminie 14 dni od 
daty przedstawienia samorządowi kandydata uważa się za wyrażenie zgody. 

4. Niezgłoszenie przez dziekanów opinii w terminie 14 dni od daty 
przedstawienia kandydatury uważa się za spełnienie warunku zasięgnięcia opinii. 

5. Dyrektorem kolegium może być osoba, która oprócz spełnienia warunków, 
o których mowa w art. 32 ust. 2 Ustawy, ma co najmniej stopień doktora i jest 
zatrudniona na Uniwersytecie jako podstawowym miejscu pracy. 

6. Kadencja dyrektora kolegium wynosi cztery lata i rozpoczyna się w dniu 
1 października roku wyborów Rektora. 

7. Rektor może odwołać dyrektora kolegium przed upływem kadencji, 
o której mowa w ust. 6, po zasięgnięciu opinii rad dydaktycznych działających 
w danym kolegium lub na wniosek rady dydaktycznej uchwalony większością 2/3 jej 
regulaminowego składu i zaopiniowany przez pozostałe rady dydaktyczne działające 
w danym kolegium. Do odwołania wymagana jest opinia właściwego samorządu 
studenckiego. Niezajęcie przez samorząd studencki stanowiska w terminie 14 dni od 
daty przedstawienia wniosku o odwołanie uważa się za wyrażenie opinii. 

8. Niewyrażenie opinii przez radę dydaktyczną w przedmiocie odwołania 
dyrektora kolegium w terminie 60 dni od daty przedstawienia wniosku uważa się za 
spełnienie warunku, o którym mowa w ust. 7. 

9. W przypadku wygaśnięcia funkcji dyrektora kolegium z powodu rezygnacji, 
odwołania, śmierci lub ustania zatrudnienia, Rektor powołuje nowego dyrektora 
kolegium na okres do końca kadencji. Postanowienia ust. 2-5 stosuje się 
odpowiednio. 

§ 66 
Dyrektor do spraw kształcenia 

1. W przypadku, w którym ogólnouniwersytecka jednostka organizacyjna 
organizuje i realizuje kształcenie na kierunku lub kierunkach studiów, Rektor 
powołuje dyrektora ds. kształcenia. 

2. Kandydata na dyrektora ds. kształcenia przedstawia kierownik 
ogólnouniwersyteckiej jednostki organizacyjnej. Jeżeli Rektor nie zaakceptuje 
wskazanego kandydata, kierownik jednostki wskazuje kolejnego kandydata na 
dyrektora ds. kształcenia. Rektor może powołać dyrektora ds. kształcenia spośród 
dwóch kandydatów wskazanych przez kierownika jednostki. 

3. Do powołania dyrektora ds. kształcenia wymagana jest zgoda właściwego 
samorządu studenckiego. 

4. Niezajęcie przez samorząd studencki stanowiska w terminie 14 dni od 
daty przedstawienia samorządowi kandydata uważa się za wyrażenie zgody. 

5. Dyrektorem ds. kształcenia może być osoba, która oprócz spełnienia 
warunków, o których mowa w art. 32 ust. 2 Ustawy, ma co najmniej stopień doktora 
i jest zatrudniona na Uniwersytecie jako podstawowym miejscu pracy. 

6. Kadencja dyrektora ds. kształcenia wynosi cztery lata i rozpoczyna się 
w dniu 1 października roku wyborów Rektora. 

7. Rektor może odwołać dyrektora ds. kształcenia przed upływem kadencji, 
o której mowa w ust. 6, z własnej inicjatywy lub na wniosek kierownika jednostki, po 
zasięgnięciu opinii rad dydaktycznych działających w danej ogólnouniwersyteckiej 
jednostce organizacyjnej lub na wniosek rady dydaktycznej uchwalony większością 
2/3 jej regulaminowego składu i zaopiniowany przez pozostałe rady dydaktyczne 
działające w danej jednostce. Do odwołania wymagana jest opinia właściwego 
samorządu studenckiego. Niezajęcie przez samorząd studencki stanowiska 
w terminie 14 dni od daty przedstawienia wniosku o odwołanie uważa się za 
wyrażenie opinii. 

8. Niewyrażenie opinii przez radę dydaktyczną w przedmiocie odwołania 
dyrektora ds. kształcenia w terminie 60 dni od daty przedstawienia wniosku uważa 
się za spełnienie warunku, o którym mowa w ust. 7. 

9. W przypadku wygaśnięcia funkcji dyrektora ds. kształcenia z powodu 
rezygnacji, odwołania, śmierci lub ustania zatrudnienia, Rektor powołuje nowego 
dyrektora ds. kształcenia. Postanowienia ust. 2-5 stosuje się odpowiednio. 

§ 67 
Kompetencje prodziekana do spraw studenckich, 
dyrektora kolegium i dyrektora do spraw kształcenia 

1. Prodziekan ds. studenckich w przypadku, w którym wydział organizuje 
i realizuje kształcenie, dyrektor kolegium, w przypadku, o którym mowa w § 16, 
i dyrektor ds. kształcenia w przypadku, w którym ogólnouniwersytecka jednostka 
organizacyjna organizuje i realizuje kształcenie: 
1) realizuje strategię Uniwersytetu w zakresie kształcenia; 
2) występuje do Rektora z wnioskiem o utworzenie rady dydaktycznej; 
3) wykonuje czynności określone dla kierownika jednostki dydaktycznej 
w Regulaminie Studiów na Uniwersytecie Warszawskim oraz w innych 
przepisach obowiązujących na Uniwersytecie; 
4) dba o spójność oferty dydaktycznej jednostki; 
5) dba o jakość prowadzonego kształcenia i dobór osób prowadzących zajęcia 
dydaktyczne; 
6) dba we współpracy z kierownikami jednostek organizacyjnych i kierownikami 
jednostek dydaktycznych Uniwersytetu o doskonalenie kompetencji 
dydaktycznych nauczycieli akademickich; 
7) koordynuje prace nad przygotowywaniem programów studiów organizowanych 
przez jednostkę; 
8) sprawuje merytoryczny nadzór nad studiami podyplomowymi oraz kursami 
organizowanymi przez jednostkę; 
9) współdziała z dziekanami i kierownikami jednostek organizacyjnych 
Uniwersytetu, zwłaszcza w zakresie zapewniania infrastruktury niezbędnej do 
prowadzenia dydaktyki; 
10) monitoruje jakość obsługi administracyjnej studentów; 
11) wykonuje inne zadania określone przez Rektora lub wynikające z przepisów 
obowiązujących na Uniwersytecie. 

2. Dyrektor kolegium może w drodze porozumienia z właściwym dziekanem 
powierzyć właściwemu wydziałowi obsługę administracyjną kolegium, w tym obsługę 
administracyjną studentów. 

§ 68 
Rada dydaktyczna 

1. W jednostce organizacyjnej Uniwersytetu, która organizuje kształcenie, 
tworzy się rady dydaktyczne właściwe dla kierunku lub kierunków studiów. Każdy 
kierunek studiów jest przyporządkowany jednej radzie dydaktycznej. 

2. Rada dydaktyczna zgodnie z rekomendacjami Senatu i uchwałami 
Uniwersyteckiej Rady ds. Kształcenia projektuje i monitoruje proces kształcenia na 
kierunku lub kierunkach studiów, w szczególności realizuje zadania określone 
w Regulaminie Studiów. 

3. Rektor, na wniosek kierownika jednostki dydaktycznej, określa kierunki, 
dla których Rada będzie właściwa, i liczbę jej członków. 

§ 69 
Skład i zasady działania rady dydaktycznej 

1. W skład rady dydaktycznej wchodzą: 
1) nauczyciele akademiccy zatrudnieni na stanowiskach dydaktycznych 
i badawczo-dydaktycznych; 
2) przedstawiciele doktorantów związani z dyscypliną naukową wiodącą dla danych 
kierunków studiów; 
3) przedstawiciele studentów danych kierunków studiów, łącznie w liczbie 
stanowiącej co najmniej 25% składu rady, ale nie mniej niż jeden student 
każdego z tych kierunków studiów. 

2. Nie więcej niż połowa członków rady dydaktycznej, o których mowa 
w ust. 1 pkt 1, może być jednocześnie członkami rady naukowej dyscypliny. 

3. W przypadku, gdy kształcenie na kierunku lub kierunkach studiów 
organizuje i realizuje wydział, nauczyciele akademiccy wybierani są do rady 
dydaktycznej przez radę wydziału. 

4. W przypadkach innych niż opisane w ust. 3 nauczyciele akademiccy 
wybierani są do rady dydaktycznej przez rady naukowe dyscyplin właściwe dla 
dyscyplin wiodących dla danego kierunku lub kierunków studiów. 

5. W przypadku, o którym mowa w art. 53 ust. 8 Ustawy, w skład rady 
dydaktycznej mogą wchodzić przedstawiciele wszystkich dyscyplin, w ramach 
których prowadzony jest dany kierunek studiów. 

6. Rada dydaktyczna wybiera spośród swoich członków przewodniczącego, 
z zastrzeżeniem ust. 9. 

7. Zasady działania rad dydaktycznych określa Uniwersytecka Rada 
ds. Kształcenia w drodze uchwały. 

8. Kadencja rady dydaktycznej trwa cztery lata i rozpoczyna się w dniu 
1 stycznia roku następującego po roku wyborów Rektora. 

9. Jeżeli w jednostce dydaktycznej została utworzona tylko jedna rada 
dydaktyczna, to radzie dydaktycznej przewodniczy kierownik jednostki dydaktycznej. 

§ 70 
Dyrektor i rada dydaktyczna kolegium indywidualnych studiów 
międzydziedzinowych 

1. Dyrektora kolegium indywidualnych studiów międzydziedzinowych 
powołuje Rektor w uzgodnieniu z samorządem studenckim po zasięgnięciu opinii 
Uniwersyteckiej Rady ds. Kształcenia. 

2. Do dyrektora kolegium indywidualnych studiów międzydziedzinowych 
postanowienia § 65 ust. 5-9 stosuje się odpowiednio. 

3. Skład rady dydaktycznej kolegium indywidualnych studiów 
międzydziedzinowych i zakres jej zadań określa regulamin kolegium, z tym że co 
najmniej 25% składu rady powinni stanowić przedstawiciele studentów. 

§ 71 
Dyrektor szkoły doktorskiej 

1. Szkołą doktorską kieruje dyrektor szkoły doktorskiej. 

2. Dyrektora szkoły doktorskiej powołuje Rektor w uzgodnieniu z właściwym 
organem samorządu doktorantów spośród kandydatów wyłonionych w konkursie. 
Niezajęcie stanowiska przez właściwy organ samorządu doktorantów w terminie 30 
dni od dnia wyłonienia kandydata uważa się za wyrażenie zgody. 

3. Kandydat na dyrektora szkoły doktorskiej musi spełniać warunki, o których 
mowa w art. 32 ust. 2 Ustawy, oraz mieć stopień doktora habilitowanego lub tytuł 
profesora. Wymóg posiadania stopnia doktora habilitowanego lub tytułu profesora nie 
dotyczy osób posiadających wybitny dorobek naukowy prowadzących badania 
naukowe za granicą. 

4. Kadencja dyrektora trwa cztery lata i rozpoczyna się w dniu 1 stycznia 
roku następującego po roku wyboru Rektora. 

5. Rektor może odwołać dyrektora szkoły doktorskiej przed upływem 
kadencji, o której mowa w ust. 4, po zasięgnięciu opinii rady szkoły doktorskiej lub na 
wniosek rady szkoły doktorskiej uchwalony większością 2/3 jej regulaminowego 
składu. Do odwołania wymagana jest opinia właściwego organu samorządu 
doktorantów. 

6. Niewyrażenie opinii, o których mowa w ust. 5, w terminie 30 dni od dnia 
przedstawienia wniosku o odwołanie uważa się za wyrażenie opinii. 

7. W przypadku wygaśnięcia funkcji dyrektora szkoły doktorskiej z powodu 
rezygnacji, odwołania, śmierci lub ustania zatrudnienia, Rektor powołuje nowego 
dyrektora szkoły doktorskiej na okres do końca kadencji. Postanowienia ust. 2 i 3 
stosuje się odpowiednio. 

§ 72 
Rada szkoły doktorskiej 

1. W szkole doktorskiej działa rada szkoły doktorskiej. 

2. Kadencja rady szkoły doktorskiej trwa cztery lata i rozpoczyna się w dniu 
1 stycznia roku następującego po roku wyboru Rektora. 

3. Członkowie rady szkoły doktorskiej powoływani są przez Rektora po 
zasięgnięciu opinii właściwych rad naukowych dyscyplin, a także właściwego organu 
samorządu doktorantów. 

4. Niewyrażenie opinii, o których mowa w ust. 3, w terminie 30 dni od dnia 
przedstawienia kandydatów uważa się za wyrażenie opinii. 

5. W radzie szkoły doktorskiej zasiadają przedstawiciele wszystkich 
dyscyplin lub dziedzin reprezentowanych w danej szkole oraz dwóch przedstawicieli 
doktorantów wskazanych przez właściwy organ samorządu doktorantów. 

§ 73 
Powoływanie i odwoływanie osób do pełnienia innych funkcji kierowniczych 

1. Osoby do pełnienia funkcji kierowniczych w jednostkach organizacyjnych 
Uniwersytetu, o których mowa w § 19, powołuje i odwołuje Rektor na zasadach 
określonych w ich regulaminach. 

2. Osoby do pełnienia funkcji kierowniczych w jednostkach organizacyjnych 
Uniwersytetu, o których mowa w § 20, powoływane są na zasadach określonych 
w tworzących je porozumieniach. 

DZIAŁ III 
FEDERACJA 

§ 74 
Tworzenie federacji 

1. Uniwersytet może utworzyć wraz z innymi publicznymi uczelniami 
akademickimi, instytutami badawczymi, instytutami Polskiej Akademii Nauk lub 
instytutami międzynarodowymi federację w rozumieniu art. 165 Ustawy, zwaną dalej 
„Federacją”. 

2. Rektor może podejmować konsultacje z innymi publicznymi uczelniami 
akademickimi, instytutami badawczymi, instytutami Polskiej Akademii Nauk lub 
instytutami międzynarodowymi, zwanymi dalej „jednostkami uczestniczącymi”, 
w sprawie możliwości powołania Federacji. 

3. Rektor, po uzyskaniu pozytywnej opinii Senatu i Rady Uczelni, może 
zawrzeć porozumienie wstępne z jednostką lub jednostkami uczestniczącymi, 
dotyczące utworzenia Federacji, na podstawie którego zostanie przygotowany 
projekt pierwszego statutu Federacji. 

4. Powoływanie szkoły doktorskiej w Federacji wymaga zawarcia odrębnego 
porozumienia z Federacją i jednostkami uczestniczącymi, uprzednio zaopiniowanego 
przez Senat. 

DZIAŁ IV 
ZASADY WYBORU I ODWOŁYWANIA ORGANÓW ORAZ 
INNYCH PODMIOTÓW NA UNIWERSYTECIE 

Rozdział 1 
ZASADY OGÓLNE 

§ 75 
Zakres stosowania 

Postanowienia niniejszego rozdziału stosuje się do wyboru lub odwołania 
odpowiednio: 
1) Rektora; 
2) członków Senatu; 
3) Rady Uczelni; 
4) członków rady naukowej dyscypliny; 
5) członków Rady Naukowej Dziedzin; 
6) członków Kolegium Elektorów; 
7) członków Uczelnianej Komisji Wyborczej i innych komisji wyborczych; 
8) członków innego podmiotu kolegialnego; 
9) wskazania kandydatów na dziekana. 

§ 76 
Korzystanie z prawa wyborczego 

1. Członek wspólnoty Uniwersytetu korzysta z prawa wyborczego 
w konkretnych wyborach tylko w jednej jednostce organizacyjnej Uniwersytetu 
i wyłącznie w jednej grupie wspólnoty Uniwersytetu. 

2. Określony w Ustawie lub Statucie zakaz łączenia stanowiska lub 
sprawowania mandatu nie ogranicza biernego prawa wyborczego na stanowisko lub 
mandat, którego dotyczy zakaz. 

3. Przez jednostkę, w której kształci się doktorant, należy rozumieć szkołę 
doktorską, której uczestnikiem jest doktorant. 

4. Przez jednostkę, w której studiuje student, należy rozumieć jednostkę 
organizacyjną Uniwersytetu, która organizuje jego kierunek studiów. 

§ 77 
Warunki dokonania wyboru 

1. O ile przepisy lub postanowienia szczególne nie stanowią inaczej, wybór 
uważa się za dokonany, jeżeli na kandydata oddano bezwzględną większość głosów. 

2. W przypadku organów, o których mowa w § 75 pkt 1-5, w głosowaniu musi 
wziąć udział co najmniej połowa uprawnionych do głosowania. 

§ 78 
Kadencja 

1. Kadencja organów Uniwersytetu trwa, z zastrzeżeniem ust. 2, cztery lata 
i, o ile Ustawa lub Statut nie stanowią inaczej, rozpoczyna się w dniu 1 września 
w roku wyborów, a kończy w dniu 31 sierpnia w roku, w którym upływa kadencja. 

2. Kadencja kolegialnych i wyborczych organów Uniwersytetu upływa 
nie wcześniej niż z dniem wyboru członków tego organu nowej kadencji. 

3. Postanowień ust. 1 i 2 dotyczących kadencji oraz terminów rozpoczęcia 
i upływu kadencji nie stosuje się do przedstawicieli studentów i doktorantów. 
Kadencję tych przedstawicieli oraz terminy rozpoczęcia i upływu kadencji określa 
odpowiednio regulamin samorządu studenckiego i regulamin samorządu 
doktorantów. 

§ 79 
Zasady prorogacji organów kolegialnych i organu wyborczego 

1. Kadencja organów kolegialnych i organu wyborczego rozpoczyna się, 
z zastrzeżeniem terminów określonych w § 78, nie wcześniej niż z dniem obsadzenia 
co najmniej 2/3 ogólnej liczby mandatów, określonej w Statucie. 

2. Organy kolegialne i organy wyborcze, w okresie po upływie kadencji 
określonej w § 78, a przed dokonaniem wyboru odpowiednich organów kolegialnych 
i wyborczych nowych kadencji, wykonują czynności leżące w ich kompetencjach 
jedynie w zakresie spraw niecierpiących zwłoki. 

§ 80 
Wygaśnięcie mandatu lub członkostwa 

1. Mandat organu jednoosobowego oraz mandat w organie kolegialnym 
lub wyborczym wygasa w przypadku: 
1) śmierci; 
2) zrzeczenia się; 
3) stwierdzenia nieważności wyboru; 
4) odwołania; 
5) ustania przynależności do danej grupy akademickiej, o której mowa w art. 29 
Ustawy, jeżeli członek uzyskał mandat jako przedstawiciel tej grupy 
akademickiej; 
6) objęcia stanowiska, którego łączenia z pełnionym mandatem zakazuje Ustawa 
lub Statut; 
7) utraty biernego prawa wyborczego; 
8) uprawomocnienia się orzeczenia o pozbawieniu praw publicznych, praw 
wyborczych lub bezwzględnego pozbawienia wolności; 
9) ukarania karą dyscyplinarną, o której mowa w art. 276 ust. 1 pkt 5-8 Ustawy. 

2. W przypadku wygaśnięcia mandatu Rektora, wygasają również 
pełnomocnictwa prorektorów, z tym jednak, że pełnią oni swoje funkcje do dnia 
wyboru nowego Rektora, a czynności leżące w kompetencjach Rektora w takiej 
sytuacji wykonuje najstarszy wiekiem prorektor. Nowego Rektora wybiera się na 
okres do końca kadencji Rektora, którego mandat wygasł. 

3. Do członków Uczelnianej Komisji Wyborczej oraz innych komisji 
wyborczych, członków podmiotów kolegialnych oraz osób pełniących funkcje 
kierownicze ust. 1 stosuje się odpowiednio. 

§ 81 
Stwierdzenie wygaśnięcie mandatu i członkostwa 

Wygaśnięcie mandatu organu jednoosobowego oraz mandatu w organie 
kolegialnym lub wyborczym, a także członkostwa w podmiocie kolegialnym 
stwierdza: 
1) przewodniczący Kolegium Elektorów w przypadku Rektora; 
2) Uczelniana Komisja Wyborcza w przypadkach, o których mowa w § 75 pkt 2-6, 
w przypadku mandatu członka komisji wyborczych oraz w przypadku, gdy na 
podstawie przepisów lub postanowień nie można ustalić organu właściwego; 
3) Senat w przypadku mandatu członka Uczelnianej Komisji Wyborczej; 
4) dziekan w przypadku członka rady wydziału; 
5) kierownik jednostki organizacyjnej, w przypadku członka rady tej jednostki 
organizacyjnej, jeżeli członek rady pochodzi z wyboru. 

§ 82 
Wybory uzupełniające 

1. W przypadku stwierdzenia wygaśnięcia mandatu organu jednoosobowego 
lub mandatu w organie kolegialnym lub wyborczym odpowiednia komisja wyborcza 
niezwłocznie zarządza i przeprowadza wybory uzupełniające. Wybory te 
przeprowadza się nie później niż w ciągu trzech miesięcy od dnia stwierdzenia 
wygaśnięcia mandatu, z zastrzeżeniem § 91. 

2. Wyborów uzupełniających do organu kolegialnego lub wyborczego 
nie zarządza się, jeżeli do końca kadencji tego organu kolegialnego pozostało mniej 
niż sześć miesięcy, chyba że w wyniku wygaśnięcia mandatów w danym organie 
kolegialnym lub wyborczym pozostałaby mniej niż 2/3 określonej w przepisach lub 
postanowieniach ogólnej liczby jego członków. 

3. Do wyborów uzupełniających stosuje się odpowiednio przepisy dotyczące 
wyborów. Kadencja osób wybranych w wyborach uzupełniających kończy się 
z dniem upływu kadencji osób, których mandat wygasł. 

4. Do członkostwa w podmiotach kolegialnych ust. 1-3 stosują się 
odpowiednio. 

§ 83 
Zmiany procentowego udziału grup społeczności akademickiej 

W przypadku zmian udziału procentowego poszczególnych grup wspólnoty 
akademickiej w organie kolegialnym lub wyborczym, które naruszają wielkości 
określone w Ustawie lub Statucie, § 82 stosuje się odpowiednio. 

§ 84 
Odwołanie ze stanowiska obsadzanego w drodze wyborów lub pozbawienie 
mandatu członka organu kolegialnego 

1. Pozbawienie mandatu członka organu kolegialnego lub mandatu członka 
podmiotu kolegialnego następuje, jeżeli Ustawa lub Statut nie stanowi inaczej, na 
zasadach i w trybie przewidzianym odpowiednio dla wyboru lub powołania. 

2. Wniosek w sprawie odwołania członka organu kolegialnego 
pochodzącego z wyboru może zgłosić co najmniej 20% ogólnej liczby członków 
organu lub członków wspólnoty akademickiej, uprawnionych do dokonania wyboru. 

3. Wniosek, o którym mowa w ust. 2, składa się przewodniczącemu komisji 
wyborczej właściwej do przeprowadzenia wyboru. 

4. Do pozbawienia mandatu przedstawicieli studentów i doktorantów stosuje 
się odpowiednio regulamin samorządu studenckiego i regulamin samorządu 
doktorantów. 

5. Zasady odwołania organu jednoosobowego określa Ordynacja Wyborcza 
Uniwersytetu Warszawskiego, stanowiąca załącznik nr 3 do Statutu. 

§ 85 
Ordynacja wyborcza 

Szczegółowy tryb dokonywania wyboru i odwoływania organów Uniwersytetu 
określa Ordynacja Wyborcza Uniwersytetu Warszawskiego, stanowiąca załącznik 
nr 3 do Statutu. 

Rozdział 2 
UCZELNIANA KOMISJA WYBORCZA (UKW) I INNE KOMISJE WYBORCZE 

§ 86 
Komisje wyborcze 

1. W celu przeprowadzenia wyborów powołuje się następujące komisje 
wyborcze: 
1) Uczelnianą Komisję Wyborczą (UKW); 
2) okręgowe komisje wyborcze; 
3) wydziałowe komisje wyborcze; 
4) komisje wyborcze powołane do przeprowadzenia wyborów z grupy studentów 
i doktorantów. 

2. Tryb wyboru komisji wyborczych powołanych do przeprowadzenia 
wyborów z grupy studentów i doktorantów określa odpowiednio regulamin 
samorządu studenckiego i regulamin samorządu doktorantów. 

§ 87 
Termin wyboru UKW 

1. Senat wybiera członków UKW, nie później niż do końca listopada roku 
poprzedzającego rok wyborczy. 

2. Kadencja UKW rozpoczyna się w dniu jej ukonstytuowania się i trwa do 
czasu ukonstytuowania się nowo wybranej UKW. 

§ 88 
Skład UKW 

W skład UKW wchodzi 11 członków, w tym: 
1) osiem osób spośród grup wspólnoty Uniwersytetu, o których mowa w § 2 pkt 1; 
2) jeden doktorant; 
3) dwóch studentów. 

§ 89 
Zasady zgłaszania kandydatów na członków UKW 

1. Członków UKW, o których mowa w § 88 pkt 1, wybiera się spośród 
kandydatów zgłoszonych przez członków Senatu lub rady wydziałów. Kandydaci na 
członków UKW powinni być pracownikami zatrudnionymi na Uniwersytecie jako 
podstawowym miejscu pracy. 

2. Członków UKW z grupy studentów oraz z grupy doktorantów wybiera 
Senat spośród kandydatów zgłoszonych przez samorząd studencki lub odpowiednio 
samorząd doktorantów, po dwóch na każdy z mandatów przypadających dla danej 
grupy wspólnoty akademickiej. 

3. Kandydatów na członków UKW zgłasza się nie później niż do dnia 
5 października roku poprzedzającego rok wyborczy. 