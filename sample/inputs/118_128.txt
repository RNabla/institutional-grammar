§ 118 
Warunki zatrudnienia na stanowisku profesora wizytującego 

Na stanowisku profesora wizytującego może być zatrudniona osoba, która nie 
jest pracownikiem Uniwersytetu, i która ma wybitny dorobek naukowy lub zawodowy. 

§ 119 
Warunki zatrudnienia na stanowisku adiunkta 

1. Na stanowisku adiunkta w grupie pracowników badawczo-dydaktycznych 
oraz badawczych może być zatrudniona osoba, która: 
1) ma co najmniej stopień doktora; 
2) ma znaczące osiągnięcia naukowe; 
3) przedstawiła plan dalszej działalności badawczej; 
4) ma doświadczenie dydaktyczne; 
5) ma doświadczenie międzynarodowe. 

2. W przypadku zatrudnienia nauczyciela akademickiego na stanowisku 
w grupie pracowników badawczych wymagania, o którym mowa w ust. 1 pkt 4, nie 
stosuje się. 

3. Na stanowisku adiunkta w grupie pracowników dydaktycznych może być 
zatrudniona osoba, która ma: 
1) co najmniej stopień doktora; 
2) doświadczenie w samodzielnym prowadzeniu zajęć dydaktycznych przez okres 
nie krótszy niż pięć lat; 
3) wysokie umiejętności dydaktyczne, potwierdzone w szczególności przez wyniki 
ankiet studenckich lub wyróżnienia i nagrody za działalność dydaktyczną. 

§ 120 
Warunki zatrudnienia na stanowisku badacza wizytującego 

Na stanowisku badacza wizytującego może być zatrudniona osoba, która nie 
jest pracownikiem Uniwersytetu, i która ma znaczący dorobek naukowy lub 
zawodowy. 

§ 121 
Warunki zatrudnienia na stanowisku wykładowcy wizytującego 

Na stanowisku wykładowcy wizytującego może być zatrudniona osoba, która 
nie jest pracownikiem Uniwersytetu, i która ma znaczący dorobek dydaktyczny lub 
zawodowy. 

§ 122 
Warunki zatrudnienia na stanowisku starszego asystenta 

1. Na stanowisku starszego asystenta w grupie pracowników badawczo-
dydaktycznych oraz badawczych może być zatrudniona osoba, która ma stopień 
doktora. 

2. Na stanowisku starszego asystenta w grupie pracowników dydaktycznych 
może być zatrudniona osoba, która ma: 
1) co najmniej stopień doktora oraz; 
2) kwalifikacje potrzebne do prowadzenia zajęć 
albo 
1) tytuł zawodowy magistra, magistra inżyniera lub równorzędny; 
2) doświadczenie w samodzielnym prowadzeniu zajęć dydaktycznych przez okres 
nie krótszy niż pięć lat, 
3) wysokie umiejętności dydaktyczne, potwierdzone przez wyniki ankiet studenckich 
lub wyróżnienia i nagrody za działalność dydaktyczną. 

§ 123 
Warunki zatrudnienia na stanowiskach asystenta, lektora oraz instruktora 

1. Na stanowiskach asystenta, lektora oraz instruktora mogą być zatrudnione 
osoby, które mają tytuł zawodowy magistra, magistra inżyniera albo tytuł 
równorzędny oraz kwalifikacje potrzebne do prowadzenia zajęć. 

2. Wymogu kwalifikacji potrzebnych do prowadzenia zajęć nie stosuje się do 
asystentów w grupie pracowników badawczych. 


§ 124 
Warunki zatrudnienia w ramach programów lub projektów badawczych 

W przypadku zatrudnienia w ramach programu lub projektu badawczego 
finansowanego ze środków zewnętrznych obowiązują wymagania określone 
w Statucie, chyba że z programu lub projektu wynikają inne wymagania. 

§ 125 
Zasady tworzenia stanowisk 

Rektor, w drodze zarządzenia, może określić zasady tworzenia w jednostkach 
organizacyjnych Uniwersytetu stanowisk badawczo-dydaktycznych, badawczych 
oraz dydaktycznych. 

§ 126 
Konkurs na stanowisko nauczyciela akademickiego 

1. Konkurs na stanowisko nauczyciela akademickiego ogłasza Rektor lub 
kierownik jednostki organizacyjnej za zgodą Rektora. 

2. Ogłoszenie o konkursie powinno zawierać w szczególności: nazwę 
stanowiska, grupę pracowników, do której należy, określenie wymagań stawianych 
kandydatowi, wykaz wymaganych dokumentów i termin ich składania oraz termin 
rozstrzygnięcia konkursu. 

3. Ogłoszenie konkursu następuje przez podanie jego warunków do 
publicznej wiadomości w sposób przewidziany w Ustawie. 

4. Skład komisji konkursowej, tryb jej powoływania oraz zasady 
przeprowadzania konkursów określa w zarządzeniu Rektor. 

5. Co najmniej jednego członka komisji wskazuje właściwa rada naukowa 
dyscypliny albo Rada Naukowa Dziedzin. 

6. Komisję konkursową i jej przewodniczącego powołuje Rektor, 
z zastrzeżeniem ust. 7. 

7. W konkursach ogłaszanych przez kierowników jednostek organizacyjnych 
Uniwersytetu komisję konkursową i jej przewodniczącego powołuje kierownik 
jednostki organizacyjnej Uniwersytetu po zasięgnięciu opinii odpowiedniej rady 
jednostki organizacyjnej Uniwersytetu, jeżeli w danej jednostce organizacyjnej 
Uniwersytetu została utworzona rada. 

8. Informację o wyniku konkursu wraz z uzasadnieniem podaje się do 
publicznej wiadomości w sposób przewidziany w Ustawie. 

§ 127 
Ocena okresowa nauczycieli akademickich 

1. Nauczyciel akademicki, z wyjątkiem Rektora, podlega ocenie okresowej, 
w szczególności w zakresie wykonywania obowiązków, o których mowa w art. 115 
Ustawy, oraz przestrzegania przepisów oprawie autorskim i prawach pokrewnych, 
a także o własności przemysłowej. 

2. Ocena okresowa może być pozytywna albo negatywna. 

3. Ocena okresowa jest dokonywana nie rzadziej niż raz na cztery lata lub na 
wniosek Rektora, z zastrzeżeniem ust. 14. 

4. W przypadku nieobecności w pracy wynikającej z przebywania na urlopie 
macierzyńskim, urlopie na warunkach urlopu macierzyńskiego, urlopie ojcowskim, 
urlopie rodzicielskim, urlopie wychowawczym lub urlopie dla poratowania zdrowia 
oraz z odbywania służby wojskowej lub służby zastępczej, termin dokonania oceny 
okresowej ulega przedłużeniu o czas tej nieobecności. 

5. Kryteria oceny okresowej dla poszczególnych grup pracowników 
i rodzajów stanowisk oraz tryb i podmiot dokonujący oceny okresowej określa Rektor 
po zasięgnięciu opinii Senatu, związków zawodowych, samorządu studenckiego 
i samorządu doktorantów oraz z uwzględnieniem kryteriów ustalonych na podstawie 
§ 49 pkt 2. Opinia jest przedstawiana w terminie wskazanym we wniosku o jej 
wyrażenie, nie krótszym niż 30 dni. W przypadku bezskutecznego upływu tego 
terminu, wymóg zasięgnięcia opinii uważa się za spełniony. 

6. Studenci i doktoranci dokonują co najmniej raz w roku akademickim oceny 
nauczycieli akademickich w zakresie wypełniania przez nich obowiązków związanych 
z kształceniem. 

7. Zasady dokonywania oceny, o której mowa w ust. 6, określa Rektor po 
zasięgnięciu opinii Uniwersyteckiej Rady ds. Kształcenia, właściwego organu 
samorządu studenckiego i właściwego organu samorządu doktorantów. 

8. Przy dokonywaniu oceny okresowej uwzględnia się ocenę, o której mowa 
w ust. 6. 

9. Kryteria oceny nie mogą dotyczyć obowiązku uzyskania stopnia doktora, 
stopnia doktora habilitowanego lub tytułu profesora. 

10. Kryteria przedstawia się nauczycielowi akademickiemu przed 
rozpoczęciem okresu podlegającego ocenie. 

11. Ocena osiągnięć naukowych może być uzależniona od opinii rad 
naukowych dyscyplin, w których pracownik złożył oświadczenie, o którym mowa 
w art. 343 ust. 7 Ustawy. 

12. Ocena osiągnięć dydaktycznych może być uzależniona od opinii co 
najmniej jednej rady dydaktycznej właściwej dla kierunku studiów, na którym 
pracownik Uniwersytetu wykonuje swoje obowiązki dydaktyczne. 

13. Od negatywnej oceny okresowej przysługuje odwołanie do Rektora. 

14. W przypadku oceny negatywnej, kolejna ocena okresowa jest 
dokonywana nie wcześniej niż po upływie 12 miesięcy od dnia zakończenia 
poprzedniej oceny. 

15. Negatywna ocena okresowa może stanowić podstawę rozwiązania za 
wypowiedzeniem stosunku pracy z nauczycielem akademickim zgodnie z art. 123 
ust. 1 pkt 1 Ustawy. 

16. Druga kolejna negatywna ocena okresowa powoduje rozwiązanie za 
wypowiedzeniem stosunku pracy z nauczycielem akademickim zgodnie z art. 123 
ust. 2 Ustawy. 

§ 128 
Ocena pracowników niebędących nauczycielami akademickimi 

1. Pracownik niebędący nauczycielem akademickim podlega ocenie 
bezpośredniego przełożonego, w szczególności w zakresie wykonywania 
powierzonych mu obowiązków służbowych. Szczegółowe zasady oceny może 
określić Rektor w drodze zarządzenia. 

2. Pracownicy, o których mowa w § 132 ust. 1, podlegają ocenie także 
w zakresie prowadzonej działalności dydaktycznej, a pracownicy, o których mowa 
w § 133, także w zakresie prowadzonej działalności naukowej. 

